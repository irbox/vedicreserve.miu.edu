<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<meta name="viewport" content="width=device-width,initial-scale=1.0">
<title>Varnaratnapradipika Shiksha</title>
<link href="styles/vedic_literature.css" rel="stylesheet" type="text/css" />
</head>

<body>


<div id="container" >
<div id="gradient1"> 



  <div id="banner1"> 
  
  <div id="banner2"> 
<div id="maharishi">
</div>
  
  <h1> Maharishi University of Management </h1>
  
  </div>
  
  <div id="logo"> 
  
   <h2> Vedic Literature Collection</h2>
 
    </div>
 
  <div id="quote">
  
 <blockquote>"Close the eyes and transcend, open the eyes and read the Vedic Literature in Sanskrit." — Maharishi Mahesh Yogi</blockquote>
   
  </div>
 
  
  
   </div>
   
    
  <div id="content" style="height: 18010px;">
  <div id="gradient">

 
 <div id="gradientbanner">
  
 <div id="navbanner"> 
 
 
<div class="navigation">  

<ul class= "nav-list">

<li class="buttons" >
<a href="http://vedicreserve.mum.edu/" > Home — 40 Branches</a></li>


<li class="buttons" >
<a href="shiksha.html" > Shiksha </a></li>

<li class="buttons" >
<a href="http://www.peterffreund.com/Dissertation/Freund_Dissertation_01_Introduction.pdf" > Reading Vedic Literature </a></li>

<li class="buttons" > <a href="https://mum.ent.sirsi.net/client/en_US/maharishivideolibrary/?rm=MSAE+114+THE+V0%7C%7C%7C1%7C%7C%7C0%7C%7C%7Ctrue" > Videos </a></li>

<li class="buttons" >
<a href="http://vedicreserve.mum.edu/shiksha/shiksha_in_the_physiology.pdf" > Shiksha in Human Physiology </a></li>

<li class="buttons" >
<a href="http://www.peterffreund.com/Dissertation/Freund_Dissertation_02_Vedic_Alphabet.pdf" > The Vedic Alphabet </a></li>

<li class="buttons" >
<a href="http://www.peterffreund.com/Dissertation/Freund_Dissertation_09_New_Paradigm_in_Education.pdf" > Consciousness-Based Education </a></li>


</ul>

</div>

</div>
</div>
<br>


<div id="text">

<div id="textname">

शिक्षा (Śhikṣhā) > वर्णरत्नप्रदीपिकाशिक्षा <font color="#0755b5">  Varṇaratnapradīpikā Śhikṣhā </FONT>


</div>
<div id="border0"> 

</div> 

<ul id= "chapterbuttons">

<li id="chapterbuttons" class>


<span class="verses">
<li id="chapterbuttons" style="margin-left: -95px; padding-left: -100px; padding-right: -100px; margin-right: 0px;" class>

<li id="chapterbuttons"class>
<a href="#verse1" style="font-size: 11pt; padding-left: -60px; margin-left: -60px;"> Verses: 1-25 </a></li>

<li id="chapterbuttons"class>
<a href="#verse26" style="font-size: 11pt;"> 26-50 </a></li>

<li id="chapterbuttons"class>
<a href="#verse51" style="font-size: 11pt;"> 51-75 </a></li>

<li id="chapterbuttons"class>
<a href="#verse76" style="font-size: 11pt;"> 76-100 </a></li>

<li id="chapterbuttons"class>
<a href="#verse101" style="font-size: 11pt;"> 101-125 </a></li>

<li id="chapterbuttons"class>
<a href="#verse126" style="font-size: 11pt;"> 126-150 </a></li>

<li id="chapterbuttons"class>
<a href="#vers151e" style="font-size: 11pt;"> 151-200 </a></li>

<li id="chapterbuttons"class>
<a href="#verse201" style="font-size: 11pt; margin-right: -30px; padding-right: -70px;"> 201-227 </a></li>

</ul>

</span>
<div id="border1"> </div>

</div>

<br><div id="vedictext">
<h3><a name="verse1"> वर्णरत्नप्रदीपिका शिक्षा</a> </h3>

<p> 

वर्णरत्नप्रदीपिका शिक्षा<br>
श्रेयो दिशतु नः कृष्णः कसमातङ्गकेसरी <br>
राधाकेलिकलाभिज्ञो गोपीवादकुतूहली  १<br>
उत्पन्नो यः स्तुते वंशे बुद्धिमान्कृतनिश्चयः <br>
अमरेश इति ख्यातो भारद्वाजकुलोद्वहः  २<br>
सोऽहं शिक्षां प्रवक्ष्यामि प्रातिशाख्यानुसारिणीम् <br>
बालानां पाठशुद्ध्यर्थं वर्णज्ञानादिहेतवे  ३<br>
जपादिशुभकार्येषु पुमान्नाधिकृतो भवेत् <br>
सम्यक्पाठं विना यस्मात्तं निमित्तं वदाम्यहम्  ४<br>
स्वरसंस्कारयोर्व्वेदे नियमः कथितो यतः <br>
ततो विचार्य वक्तव्यो वर्णसंघात उत्तमः  ५<br>
मन्त्रो यः स्वरतो हीनो वर्णतो वापि कुत्रचित् <br>
निष्फलं तं विजानीयात्तथैवाशुभसूचकम्  ६<br>
वेदस्याध्ययनाद्धर्मः सम्प्रदानात्तथा श्रुतेः  <br>
वर्णशोऽक्षरशो ज्ञानाद् विभक्तिपदशोऽपि च  ७<br>
स्वरो वर्णोऽक्षरं मात्रा तत्प्रयोगार्थ एव च <br>
मन्त्रं जिज्ञासमानेन वेदितव्यं पदे पदे  ८<br>
स्थानं च करणं मात्रा सम्यगुच्चारणं तथा <br>
यो न वेद स निर्लज्जः पठामीति कथं वदेत्  ९<br>
अथ प्रथमतो वर्णसञ्ज्ञाधिक्रियते मया <br>
यया विना न सिद्ध्यन्ति व्यवहारा नृणामिह  १०<br>
एकविंशतिरुच्यन्ते स्वराः शब्दार्थचिन्तकैः <br>
द्विगुणानि व्यञ्जनानि ह्येतावान्वर्णसङ्ग्रहः  ११<br>
ऋपर्यन्ताः स्वरास्त्रेधा ऌकारो ह्रस्व एव च <br>
सन्ध्यक्षराण्यह्रस्वानि ते चैवमेकविंशतिः  १२<br>
ककारादिमकारान्ताः स्पर्शाः स्युः पञ्चविंशतिः <br>
चतस्रो यादयोऽन्तस्था ऊष्माणः शषसाः सहाः  १३<br>
स्पर्शानां पञ्चमैर्योगे चत्वारश्च यमाः स्मृताः <br>
अनुस्वारो विसर्गश्च जिह्वामूलीय एव च  १४<br>
उपध्मानीय इति च द्विस्स्पृष्टश्च तथापरः <br>
द्विस्पृष्टता च विज्ञेया डढयोः स्वरमध्ययोः  १५<br>
पदकाले वियुज्येत द्विस्पृष्टो न भवेत्तदा <br>
सव्यञ्जनः सानुस्वारः शुद्धो वापि स्वरोऽक्षरम्  १६<br>
चतुर्णां पञ्चमैर्योगे उत्पद्यन्ते यमाश्च ये <br>
कुँ खुँ गुँ घुँ इति च ते चत्वारो नात्र पञ्चमः  १७<br>
वर्गाणां प्रथमौ द्वौ द्वावूष्माणश्च हवर्जिताः <br>
जित्सञ्ज्ञा भवन्त्येते शेषा धिसञ्ज्ञकाः स्मृताः  १८<br>
शषसामुत्समाख्याता अवर्णः कण्ठ्यसञ्ज्ञकः <br>
सिम्सञ्ज्ञका ऋपर्यन्ता भावी स्यात्कण्ठ्यवर्जितः  १९<br>
अन्त्याद्वर्णाद्भवेद्वर्णः पूर्वः स उपधाभिधः <br>
एताः सञ्ज्ञा बुधैर्ज्ञेया व्यवहारप्रसिद्धये  २०<br>
लल्हजिह्वामूलभवोपध्मानीयस्तथैव च <br>
नासिक्याश्च तथा चास्मिन्वर्णा वर्ज्याः सदैव हि  २१<br>
एकमात्रो भवेद्ध्रस्वो द्विमात्रो दीर्घमुच्यते <br>
त्रिमात्रस्तु प्लुतो ज्ञेयो व्यञ्जनं चार्द्धमात्रिकम्  २२<br>
तदर्द्धमणु तस्यार्द्धं परमाण्वभिधीयते <br>
वर्णग्रहे सवर्णोऽपि सङ्ख्यया स्पर्शेषु कीर्त्तिताः  २३<br>
अथ वर्णसमाम्नाये स्थानं करणसंय्युतम् <br>
आत्मशक्त्या प्रवक्ष्येऽहं तत्क्षन्तव्यमघं बुधैः  २४<br>
अष्टौ स्थानानि वर्णानामुरः कण्ठशिरस्तथा <br>
जिह्वामूलं च दन्ताश्च नासिकोष्ठौ च तालु च  २५<br>
हकारः पञ्चमैर्युक्तो योऽन्तस्थाभिरथापि वा <br>
<a name="verse26">औरस्यं तं विदुः प्राज्ञाः कण्ठ्यं शुद्धं प्रचक्षते  २६</a><br>
ऋवर्णोऽथ कवर्गश्च जिह्वामूलीय एव वा <br>
जिह्वामूले भवत्येषां जिह्वामध्यं तु कारणम्  २७<br>
इवर्णोऽथ चवर्गश्च ए ऐ कारौ यशैः सह <br>
तालुस्थाना भवन्त्येषां जिह्वामध्यं तु कारणम्  २८<br>
षकारोऽथ टवर्गश्च मूर्धन्याः परिकीर्तिताः <br>
जिह्वायाः प्रतिवेष्ट्याग्रमेतेषां कारणं स्मृतम्  २९<br>
ऌलसिताः स्मृता दन्त्या जिह्वाग्रकरणा हि ते <br>
रेफश्च दन्तमूलोत्त्थो जिह्वाग्रेण विधीयते  ३०<br>
उवर्णोऽथ पवर्गश्च ओ औ कारौ तथा च वः <br>
ओष्ठ्या एते स्मृता वर्णा उपध्मानीय एव च  ३१<br>
समानस्थानकरणा नासिक्यौष्ठ्याः प्रकीर्तिताः <br>
वकार ओष्ठसम्भूतो दन्ताग्रकरणः स्मृतः  ३२<br>
अवर्णश्च विसर्गश्च हकारश्चापि केवलः <br>
कण्ठ्या वर्णाः स्मृता ह्येषां हनुमध्यं तु कारणम्  ३३<br>
यमानुस्वारनासिक्या नासामूलभवा दशा <br>
मुखनासिकाकरणोऽनुनासिक इति स्मृतः  ३४<br>
पूर्वा मात्रा तु कण्ठ्यस्य एकारौकारयोर्भवेत् <br>
तालव्यस्य तथौष्ठ्यस्य परा प्रोक्ता यथाक्रमम्  ३५<br>
ऐकारौकारयोश्चैवं तत्त्वं ज्ञेयं विचक्षणैः <br>
ए ऐ तु कण्ठतालव्यौ ओ औ कण्ठोष्ठजौ स्मृतौ  ३६<br>
एतद्वर्णसमाम्नायस्थानं करणसंयुतम् <br>
ज्ञातव्यं यन्मया प्रोक्तं शास्त्रतत्त्वार्थदर्शनम्  ३७<br>
यद्यद्यस्य भवेत् स्थानं करणं वा विशेषणम् <br>
सवर्णत्वेन सङ्ग्राह्य आस्ययत्नस्तु भिद्यते  ३८<br>
संव्वृतं विवृतं तद्वदस्पृष्टं स्पृष्टमेव च <br>
ईषत्स्पृष्टं चार्द्धस्पृष्टमास्ययत्नस्तु षड्विधः  ३९<br>
अकारः संव्वृतो ज्ञेयो विवृताश्चेतरे स्वराः <br>
अस्पृष्टास्यप्रयत्नाश्च स्वराः सर्वे भवन्ति हि  ४०<br>
स्पृष्टाः स्पर्शास्तु विज्ञेया अन्तस्था ईषदुत्स्पृशः <br>
अर्द्धस्पृष्टाश्च विज्ञेया ऊष्माणो वर्णवेदिभिः  ४१<br>
ऋलोर्मध्ये भवत्यर्द्धमात्रा रेफलकारयोः <br>
तस्मादस्पृष्टता न स्यात्सम्भवे ऋऌकारयोः  ४२<br>
द्विमात्रस्यैकमात्रस्य संव्वृतादि प्रयत्नतः <br>
भिन्नस्याप्यस्तु सावर्ण्यं तदर्थमिदमुच्यते  ४३<br>
अथातोऽवरतो वच्मि चर्चा पूर्वपराङ्गयोः <br>
स्वारप्रयोजना चासौ वेदितव्या विचक्षणैः  ४४<br>
संय्योगस्यादिभूतो यः स पूर्वाङ्गं भवेद्यथा <br>
अश्वः शशवसंय्योगे शः पूर्वाङ्गं शवोऽन्यतः  ४५<br>
यमश्च पूर्वस्याङ्गं स्याच्चकारात्पूर्वसंय्युतः  <br>
रुक्क्मः पूर्वस्य कयमावुत्तरस्य तु मः स्मृतः  ४६<br>
संय्योगादिपरद्वित्वे पूर्वाङ्गं क्रमजं यथा <br>
पार्श्वं रशौ तु पूर्वस्य परस्य शवयात्मकम्  ४७<br>
क्रमजाच्चोत्तरं स्पर्शें परे पूर्वाङ्गकं यथा <br>
पार्ष्ष्ण्या पूर्वस्य रषषाः परस्याङ्गं णयात्मकम्  ४८<br>
यद् व्यञ्जनं च यस्याङ्गं तत्तेन सस्वरं भवेत् <br>
एतदर्थमिदं प्रोक्तं स्वारसन्देहभेदकम्  ४१<br>
अनुस्वारो विसर्गश्च नासिक्योऽथ यमास्तथा <br>
जिह्वामूलमुपध्मा च नवैते स्युः पराश्रयाः  ५०<br>
सँय्योगवाहा एवैते निजस्वरविवर्जिताः <br>
<a name="verse51">पूर्वस्याङ्गं भवन्त्येते स्वर एतेषु पूर्ववत्  ५१</a><br>
स्वरभक्तिश्च पूर्वाङ्गं देवम्बर्हिरुदाहृतिः <br>
इकारे च तथोकारे तां यत्नेन विवर्जयेत्  ५२<br>
रेफो वाथ लकारो वा यत्रोष्मणि स्वरोदये <br>
स्वरभक्तिर्भवेत्तत्र पूर्वमाक्रम्य पठ्यते  ५३<br>
ऊष्मणामुपरिस्थस्तु रेफो याति रेवर्णताम्<br>
रेफत्वं पुनरायाति यद्यूष्माणोऽन्यसँय्युताः  ५४<br>
ऊष्मणां स्वरभक्तिस्तु द्विर्भावं बाधते यथा <br>
वर्षो वर्षीयसि ह्वार्षीच्छतबल्शोऽपि सिद्धयति  ५५<br>
अष्टौ स्वरान्प्रवक्ष्यामि तेषामेव च लक्षणम् <br>
जात्योऽभिनिहितः क्षैप्रः प्रश्लिष्टस्तदनन्तरम्  ५६<br>
तैरो व्यञ्जन एवाथ तैरोविराम एव च <br>
पादवृत्तस्ततस्तद्वत्ताथाभाव्यस्तथाष्टमः  ५७<br>
एकपदे निपूर्वस्तु सयवो जात्य इष्यते <br>
अपूर्व्वोऽपि परस्तद्वद्धान्यं कन्या स्वरित्यपि  ५८<br>
सप्तोदात्तादयो ज्ञेया परेऽभिनिहितादयः <br>
त्रयो नीचपरास्तत्र प्रश्लिष्टान्तं निदर्शनम्  ५९<br>
ए ओ आभ्यामुदात्ताभ्यामकारो नीच एव च <br>
लुप्यते सन्धिकार्ये यत्तं चाभिनिहितं विदुः  ६०<br>
तेऽप्सरसां च तेऽवन्तु वेदोऽसीति तुथोऽस्यपि <br>
इ उ वर्णावुदात्तौ चेदनुदात्तस्वरोदयौ  ६१<br>
यवाभ्यां चैव सँय्युक्तौ तदा क्षैप्रः स्वरो भवेत् <br>
वाज्यर्वंस्त्र्यम्बकँय्यद्वद्द्र्वन्नो योजान्विन्द्रेति च  ६२<br>
उच्चः पूर्वः परा नीच इकारोऽन्योऽन्यसङ्गतः <br>
प्रश्लिष्टः स स्वरो ज्ञेयः स्रुचीवाभीन्धताँ य्यथा  ६३<br>
उदात्तपूर्वो यत्र स्यान्नीचो व्यञ्जनसँय्युतः <br>
स तैरोव्यञ्जन इति स्वरो भवति तद्यथा  ६४<br>
इडेरन्ते हव्ये काम्ये चन्द्रे ज्योते निदर्शनम् <br>
उदात्तावग्रहो यत्र स तु तैरोविरामकः  ६५<br>
स्वरो ज्ञेयः पदेऽन्यत्र तैरोव्यञ्जन एव तु <br>
यथा गोपताविति गोपतौ यज्ञपतिस्तथा  ६६<br>
स्वरयोरन्तरे यत्र विवृत्तिर्यदि दृश्यते <br>
स पादवृत्त इत्याख्यः काईमरे निदर्शनम्  ६७<br>
उदात्तादिरुदात्तान्तो नीचोऽवग्रह एव च <br>
ताथाभाव्यो भवेत्कम्पस्तनूनप्त्रे निदर्शनम्  ६८<br>
माध्यन्दिनविरोधी स्यात् ताथाभाव्यस्तु यः स्वरः <br>
भिन्नो यतोऽत्र दृश्येते तावुदात्तानुदात्तकौ  ६९<br>
तस्मान्माध्यन्दिनीयानां पदे कम्पो विधीयते <br>
तथोक्तमौज्जिहायनकैर्माध्यन्दिनानुसारिभिः  ७०<br>
अवग्रहो यदा नीचप्रोच्चयोर्म्मध्यतः क्वचित् <br>
तथाभाव्यो भवेत्कम्पस्तनूनप्त्रे निदर्शनम्  ७१<br>
जात्याभिनिहितक्षैप्रप्रश्लिष्टाः स्वरिता इमे <br>
नीचपूर्वा यदा त्वेते तिर्यक्स्वारस्तदा भवेत्  ७२<br>
जात्योऽभिनिहितः क्षैप्रः प्रश्लिष्टश्च चतुर्थकः <br>
एते स्वराः प्रकम्पन्ते दृष्ट्वोदात्तं पुरः स्थितम्  ७३<br>
यथा वरुणः पस्त्या स्वा युद्ध्योऽस्माकन्तथापरम् <br>
परमेष्ठ्यभिधीतोऽभीममित्यादि निदर्शनम्  ७४<br>
नीचपूर्वोदात्तपरः स्वरोऽसौ प्रणिहन्यते <br>
अन्यथा नीचवर्ण एव स्यात्स्वर्णघर्मादिकं यथा  ७५<br>
स्वरितादनुदात्तं यत्तत्सर्वं प्रचयाह्वयम् <br>
<a name="verse76">स्यादुदात्तमयं चैव त्वामद्येत्यादिकँय्यथा  ७६</a><br>
तिर्यक्स्थानगते हस्तेऽनुदात्तो दृश्यतेऽपरः <br>
प्रचितं तँ विजानीयादुदात्तं स्वरमाप्नुयात्  ७७<br>
जात्यं कृत्वा ततः पश्चात्प्रचितो दृश्यते यदि <br>
तन्तु तत्रैव निर्वर्त्य पश्चाद्धस्तं प्रचालयेत्  ७८<br>
नोदात्तस्वरितात्पूर्वं प्रचितं स्यादुदात्तवत् <br>
कृत्वानुदात्तमथ तमुदात्तस्वरमाचरेत्  ७९<br>
यथा स्यात्स्वरितात्स्वारो वाजे वाजेऽवतेति च <br>
स्वरितोदये सेनानीग्रामण्यौ सहस्याय च  ८०<br>
तैरोव्यञ्जनवज्ज्ञेयो जात्योऽभिनिहितः प्रचः <br>
यथा धान्यं कन्या इव वेदोऽसीति तुथोऽस्यपि  ८१<br>
वत्सरोऽसि भवेत्तद्वद्वाज्यर्वश्च स्रुचीव च <br>
उदात्तस्वरितपरप्रचितस्यापि नित्यशः  ८२<br>
भवेन्नीचतरादेशो वैयाकरणसम्मतः <br>
स्वरिताद्वानुदात्ताद्वा उदात्तो दृश्यते यदि  ८३<br>
शून्यं प्रचालयेद्धस्तं स्वरितात्स्वरितेऽपि च <br>
शून्यं प्रचालयेद्धस्तं यकुक्तं केनचित्क्वचित्  ८४<br>
तत्कातीयविरोधी स्यात्सम्प्रदायविरोधकृत् <br>
उक्तं च याज्ञवल्क्येन मन्त्रे वाजसनेयके  ८५<br>
स्वर उच्चः स्वरो नीचः स्वरः स्वरित एव च <br>
स्वरप्रधाने त्रैस्वर्यं व्यञ्जनं तेन सस्वरम्  ८६<br>
मणिवद् व्यञ्जनान्याहुः सूत्रवत्स्वर इष्यते <br>
व्यञ्जनान्यनुवर्तन्ते यत्र तिष्ठति स स्वरः  ८७<br>
वर्णेषूच्चार्यमाणेषु विकाराः स्युस्त्रयस्तनोः <br>
आयाममार्दवौ चोभौ तृतीयश्चाभिघातकः  ८८<br>
गात्रस्योच्चमधस्तिर्यग्गमनं स्यद्यतः क्रमात् <br>
तच्चोदात्तेऽनुदात्ते च स्वरिते च प्रकीर्तितम्  ८९<br>
उभयवाँश्च स्वरित एकीभावेऽन्ययोर्भवेत् <br>
यथा पथ्येव चम्वीव ब्रह्मासृज्यत मृत्यवे  ९०<br>
अथोदात्तोनुदात्तस्य स्वरितस्यापि सङ्गमे <br>
उदात्त एकीभवति षट् प्रकारः स नान्यथा  ९१<br>
द्वयोस्तु स्वरयोस्सन्धावेकीभावो यदा भवेत् <br>
तदा नीचोऽप्युदात्तस्य वशं गच्छति सान्वयः  ९२<br>
उदात्तयोरथैकत्वे भवेदुदात्त एव च <br>
स पुरस्तात्परस्ताद्वा यथा स्यात्प्रार्पयत्विति  ९३<br>
एमे तन्नैजति परं विश्वाभ्यस्त्वा पुनस्तथा <br>
नाभिरस्याथ मेऽङ्गानि जयन्तन्त्वां तथैव च  ९४<br>
पाशिनोऽति देवागात्पूर्वागाद्बर्हिरासदत् <br>
आरुहा मादधुरास्थाद्विद्यादेवं निदर्शनम्  ९५<br>
अस्यापवादरूपं यदुदाहरणमुच्यते <br>
आख्यातानां प्रयोगेषु पूर्वं पदमुपस्थितम्  ९६<br>
षोडशाक्षरपर्यन्तं तद्योगि स्वरमुद्धरेत् याँ२<br>
आ वहो यदावहन्यो नः पिता तथापरम्  ९७<br>
यत्पुरुषँ व्यदधुश्च विद्यादेवं निदर्शनम् <br>
जात्यपूर्वोदात्तपरो ह्युच्चो भवति नित्यशः  ९८<br>
यथाद्यूत्त्वेऽवसेऽपि स्याज्ज्ञातव्यं स्वरवेदिभिः <br>
सूर्व्व्याय स्वरितपरोदात्तपूर्वो यथा भवेत्  ९९<br>
स्वरितोदात्तयोः सन्धावुदात्तो बलवान्स्मृतः <br>
हित्वाभिनिहितक्षैप्रप्रश्लिष्टांस्त्रीनिमान्स्वरान्  १००<br>
व्वीद्ध्र्यानुदात्तपूर्वोदात्तपरो यथा भवेत् <br>
<a name="verse101">सूर्व्व्याय स्वरितपरोदात्तपूर्वः पदे यथा  १०१</a><br>
सर्वतीक्ष्णोऽभिनिहतः प्रश्लिष्टस्तदनन्तरम् <br>
ततो मृदुतरौ स्वारौ जात्यक्षैप्रावुभौ स्मृतौ  १०२<br>
ततो मृदुतरः स्वारस्तैरोव्यञ्जन उच्यते <br>
पादवृत्तो मृदुतरस्त्वेतत्स्वारबलाबलम्  १०३<br>
द्वयोस्तु स्वरयोस्सन्धौ स्वरितः स्यात्परो यदि <br>
उदात्तस्यान्तस्थीभावे प्रोच्यते त्र्यम्बकं यथा  १०४<br>
योजान्विन्द्र वीड्वङ्गो द्र्वन्नः सर्पिस्तथापरः <br>
नियमः स्वरसन्धेस्तु समाप्तो विदुषां प्रियः  १०५<br>
अथातः संस्कारविधिः कथ्यते यो मयाधुना <br>
लोपागमौ विकारश्च प्रकृत्या भवनं तथा  १०६<br>
ज्ञातव्यो निपुणैरेवं संस्कारोऽसौ चतुर्विधः <br>
स्वरयोर्वा हलोर्वापि स्वरव्यञ्जनयोरुत  १०७<br>
ते नोऽवन्त्वथ देवास एदमापोऽपान्नपात् <br>
देवान आयुः प्राङ्क्सोमस्तन्नश्चिकित्वान्त्वँ यथा  १०८<br>
प्रथमात्तु हकारोऽयं तच्चतुर्थत्वमाप्नुयात् <br>
उद्धर्षयावाड्ढव्यानि ज्ञेयमेवं निदर्शनम्  १०९<br>
आद्यः स्वरे तृतीयत्वं घोषवत्सु त्वपञ्चमः <br>
अघोषे प्रथमत्वं वा उदेनं पद्ग्रामे अपि  ११०<br>
पदान्ताः प्रथमा वर्णाः परयोः स्वरघोषिणोः <br>
भजन्ते स्वतृतीयत्वं स्वोत्तमत्त्वं यथोत्तमे  १११<br>
आद्योत्तमाः पदान्तीयाश्चवर्गं परिहाय च <br>
स्युर्वण्महाँस्तन्मित्रस्य विन्द्यादेवं निदर्शनम्  ११२<br>
कखयोः परयोर्नित्यं पफयोः परयोरपि <br>
विसर्गस्य यदुक्तन्तल्लक्षणन्नात्र सिध्यति  ११३<br>
मयि वः कामधरणं ततः खनेम चाप्यथ <br>
अग्निः पशुर्य्याः फलिनीर्विद्यादेवं निदर्शनम्  ११४<br>
अम्ब निष्परसमरीर्द्यौष्पिता च वसुष्क्कविः <br>
आविष्कृणुष्वेव तथा पर्णे वो व्वसतिष्कृता  ११५<br>
एवमादौ विसर्गस्य षत्वमिच्छन्ति सूरयः <br>
पूर्वोक्तस्यापवादोऽयं ज्ञातव्यः कृतबुद्धिभिः  ११६<br>
कण्ठ्योपधः सकारः स्याद्भाव्युधः ष एव च <br>
अघोषे घोषवति तु लोपो रेफो यथाक्रमम्  ११७<br>
इडस्पदेडायास्पदं ज्योतिष्कृदिष्कृतिस्तथा <br>
तन्न इन्द्रोऽयक्ष्मा मा हविर्होतर्न्निदर्शनम्  ११८<br>
भाव्युपधः षत्वमेति वर्जयित्वा कृषीस्कृधिम्<br>
प्रत्ययस्य सवर्णत्वं यातीति शाकटायनः  ११९<br>
अविकारं च शाकल्यो मन्यते शषसेषु च <br>
आशुः शिशानो वृषभो देवो वः सविता तथा  १२०<br>
अदितिः षोडशेत्यादिर्विज्ञेयोदाहृतिर्विदा <br>
पदान्ताः प्रथमा वर्णाः शषसेषु परेषु तान्  १२१<br>
शौनको द्वितीयानिच्छेत्प्रकृत्या शाकटायनः <br>
असमानस्थलस्थाश्चेच्छौनकोऽपि वदेत्तदा  १२२<br>
सम्यक्स्रवन्तीवट्सूर्यानुष्टुप्शारद्यथापरम् <br>
तत्सवितुश्च तत्सत्यन्द्वितीयं नात्र कर्हिचित्  १२३<br>
असस्थानस्थितत्वाच्च तैत्राणां तु न तन्मतम् <br>
पदान्तस्य तवर्गस्य चवर्गे परतः स्थिते  १२४<br>
चवर्गः स्यात्तकारस्य चछयोः शागमः स्मृतः <br>
शकारश्छत्वमाप्नोति तवर्गात्स्पर्शवर्जितः  १२५<br>
तच्चक्षुरुज्जिहानाश्च तच्छकेयमतः परम् <br>
<a name="verse126">बृहच्छोचा यविष्ठ्येति वाजाञ्जयत्त्वथापरम्  १२६</a><br>
नकारस्य पदान्तस्य शकारे परतः स्थिते <br>
चवर्गपञ्चमत्वं स्यान्नच्छादेशे तु शागमः  १२७<br>
स्वधावाञ्छुक्रः पिशङ्गाञ्छिशिरायेति वै तथा <br>
आदित्याञ् श्मश्रुभिर्नात्र छत्वं स्यात्स्पर्शशङ्कया  १२८<br>
दधन्न्वान्स्ववान्यकारे नकारो लोपमाप्नुयात् <br>
पीवोऽन्नान् रयिवृधे परे वापि तथा पुनः  १२९<br>
स्वराणामानुनासिक्यं प्रतिजानन्ति सर्वतः <br>
वर्जयित्वा तमाकारं मकारो यत्र लुप्यते  १३०<br>
उपधारञ्जनं कुर्यात्स्वरे विकरणे सति <br>
लोपे प्रकृतिभावे च नोपधारञ्जनं भवेत्  १३१<br>
पदान्तस्थो नकारो यः सोऽनुनासिकपूर्वकः <br>
लकारे लत्वमाप्नोति शसत्वं चतकारयोः  १३२<br>
यथास्मिँल्लोके त्रिँल्लोकानहीँश्च सर्वानप्युत <br>
गवयाँस्त्वष्द्रे पशूँस्ताँश्चक्रे चैव निदर्शनम्  १३३<br>
स्पर्शे परे नकारस्य विकारो नोपलभ्यते <br>
चतौ विहाय तत्रापि प्रकृत्त्या भवनं क्वचित्  १३४<br>
यथास्मिन्गोष्ठेऽकन्कर्म देवान्दिवमथापरम् <br>
पशून्पाहीतिजानीयान्नकारस्यैकरूपताम्  १३५<br>
धामन्ते पतयिष्ण्वर्व्वन् शत्रून्ताढि तथापरम् <br>
मित्र महश्चिकित्त्वान्त्वम्पूषन्तव व्रते तथा  १३६<br>
मदिन्तमानां च मधुन्तमानां तद्धिते तमे <br>
निर्जगन्वान्तमसि च न विकारो भवेदिह  १३७<br>
एते निपातसिद्धत्वान्न विकारमवाप्नुयुः <br>
नॄन्पकारे विसर्गत्वमुपधारञ्जनं लभेत्  १३८<br>
शत्रून्क्रतून्वनस्प्पतीन्परिधींश्च चतुर्थकम् <br>
स्वरे रेफत्वमाप्नोति नासिक्यं चोपधा तथा  १३९<br>
अनुस्वारश्चरोष्म्मसु मकारस्येति यो विधिः <br>
पदयोरन्तरे सः स्यात्पदमध्ये तु नस्य च  १४०<br>
यथापाँ रसं चैव त्वाँ शश्वन्त एव च <br>
यजूँषि तपूँषि उरूंहीति निदर्शनम्  १४१<br>
पदान्तीयमकारस्य त्वन्तस्थाः परतो यदि <br>
नासिक्यमुपधापूर्वं सोऽन्तस्थात्वमवाप्नुयात्  १४२<br>
सँय्यौमि सँव्वपामीति तँल्लोकं च यथा भवेत् <br>
अपदान्तस्य रेफे न यद्वम्रोऽतिसर्पति  १४३<br>
एकमात्रो द्विमात्रः स्यात्त्रिमात्रान्मात्रिको यथा <br>
त्वं सोम हवीँषि सँस्रष्टा न संय्युजि  १४४<br>
अनुस्वारो द्विमात्रः स्यादृवर्णव्यञ्जनोदयः <br>
ह्रस्वाद्वा यदि वा दीर्घाद्देवानां हृदये यथा  १४५<br>
मकारः प्रत्यये स्पर्शे भवेत्तद्वर्गपञ्चमः <br>
व्रजङ्गच्छ व्रतञ्चरिष्यामि शण्डस्तथा पुनः  १४६<br>
एतन्तेदम्पितृब्भ्यश्च यच्छन्ताम्पञ्च वै यथा <br>
संयोगादिः स्वराद् द्वित्वं प्राप्नोतीति विदुर्बुधाः  १४७<br>
तत्पदान्तपदाद्योर्वा पदमध्येऽपि सर्वतः <br>
सम्यक्स्रवन्ति सरितः सन्धौ तु पदयोर्यथा  १४८<br>
अनुष्टुप् शारदी तद्वत्प्रथमस्तु द्विरुक्तिजः  <br>
मध्येऽश्वस्तूपरो यद्वदश्वस्य त्त्वा तथापरम्  १४९<br>
अस्वरान्न भवत्येतत् श्रुधि श्रुत्कर्णवद्यथा <br>
परं रेफहकाराभ्यां व्यञ्जनं तूष्मवर्जितम्  १५०<br>
द्वित्वमापद्यते रेफहकारौ तु न कुत्रचित् <br>
<a name="verse151">यथा सूर्योऽथ सर्वेभ्यो बाह्वोर्गृहणामि चैव हि  १५१</a><br>
ऊष्माणो रेफसङ्क्रान्ता न द्विः स्युश्चेत्स्वरोदयाः <br>
यथार्शसदुपचितां वर्षो वर्षीयसीति च  १५२<br>
सहस्रशीर्षा पुरुषो देवम्बर्हिर्य्यथा स्मृतम् <br>
अन्तस्थाभिर्यदा युक्ता ऊष्माणो रेफपूर्वकाः  १५३<br>
वर्ष्याय चान्तः पार्श्व्यञ्च रेफाद्द्वित्वं भजन्ति ते <br>
ऊष्मान्तस्थापरः स्पर्शो द्वित्वमापद्यते यथा  १५४<br>
अश्मन्नूर्जं सस्नितमं धिष्णया राष्ट्रं च गृह्णते <br>
यकारात्स्पर्शसँय्योगो नोपलभ्येत कुत्रचित्  १५५<br>
शल्मलिश्च दधिक्क्राव्णः पुरुराव्णस्तथैव च <br>
यदि चास्वरपूर्वाः स्युरूष्मान्तस्था न तत्परः  १५६<br>
स्पर्शो द्वित्वमाप्नोति स्थालीभिर्दिवः स्कम्भनीः <br>
यत्र चोभयतः स्पर्शैः सँय्युक्ताः शषसाः सहाः  १५७<br>
तत्र नाद्यः क्रमो ज्ञेयो नापरो बोधितो बुधैः <br>
पक्ष्माणि वाथ सूक्ष्मा च विश्वप्स्न्या च तथा पुनः  १५८<br>
नेदृशेषु द्विरुक्तिः स्यादिति प्राहुर्मनीषिणः <br>
जिह्वामूलीयतः स्पर्शे उपध्मानीयतस्तथा  १५९<br>
स इधानो व्वसुष्क्कविद्यौष्पितेत्यादिकँय्यथा<br>
विसर्जनीयाच्च परो यः स्पर्शो व्यञ्जनोदयः  १६०<br>
सोऽपि द्वित्वमवाप्नोति युञ्जानः प्प्रथमँय्यथा <br>
सकारस्य द्विरुक्तिः या सा द्वयोरेव नान्यतः  १६१<br>
आ च सास्वा च रास्वेयत्सकारोऽत्र द्विरुक्तितः <br>
ह्रस्वपूर्वौ ङनौ स्यातां पदान्तौ द्विः स्वरोदयौ  १६२<br>
युङ्ङसीति तथा चाश्मन्नूर्जमित्यादिकँ य्यथा <br>
प्रथमैश्च स्ववर्गीयैर्द्वितीया द्विर्भवन्ति हि  १६३<br>
तृतीयैस्तु चतुर्थाश्च व्विकख्याजिघ्रकँय्यथा <br>
उख्यं संख्यं च मुख्यं च वर्जयित्वा पदत्रयम्  १६४<br>
ख्याधातोः खययोः स्यातां कशौ गार्ग्यमते यथा <br>
व्विक्श्याक्शातमित्येतन्माध्यन्दिनविरोधकृत्  १६५<br>
विख्याय कखया युक्ताश्चछया आच्छ्यतीतिवत् <br>
गोष्ठानं षटठा एवं पात्थ्यं तथयसँय्युतम्  १६६<br>
विष्प्फुरन्ती च षपफा युक्ताश्चैवं चतुर्थकाः <br>
आजिग्घ्र गघरायुक्ता मीड्ढ्वश्च डढवास्तथा  १६७ <br>
अद्ध्वनो दधवाश्चैवं विब्भ्राड्बभरसँय्युतम् <br>
ऋवर्णे न द्विरुक्तिः स्यात् ङनकारो विहाय च  १६८<br>
ऌवर्णेऽपि तथैव स्यात् कॢप्तं चानिष्ट्टतँय्यथा <br>
अवसानस्थितं चापि व्यञ्जनं न द्विरुच्यते  १६९<br>
ऊर्क्क्क्सूनृता पदे एवं संहितायां न वार्यते <br>
स्वरात्परश्छकारस्तु सर्वत्र द्वित्वमाप्नुयात्  १७०<br>
यस्यातिहाय सहेति पदत्रयपरं विना <br>
द्विरुक्तिं वर्जयेन्नित्यं यमेऽपि परतः स्थिते  १७१<br>
सक्थ्ना देदिश्यते नारी ककारोऽत्रैक एव हि <br>
यमे परे निषेधस्तु पुनर्द्वित्वनिवारकः  १७२<br>
ये रुक्मपाप्प्मप्रभृति प्राहुस्तेषां मनीषिणाम् <br>
संय्योगादिश्च पूर्वाङ्गं यमश्चेति विरोधकृत्  १७३<br>
तस्माद्यदुक्तं तत्साधु नत्वन्यत्कल्पनाक्षमम् <br>
अपञ्चमात्पदे नित्यं पञ्चमेषु परेषु च  १७४<br>
यमोत्पत्तिर्भवेत्तत्र रुक्मः पाप्प्मा निदर्शनम् <br>
स्वरात्संयोगपूर्वस्य द्वित्वाज्जातो द्वितीयकः  १७५<br>
तस्यैव यमसञ्ज्ञा स्यात्पञ्चमैरन्वितो यदि <br>
<a name="verse176">स्पर्शानां पञ्चमैर्योगे चत्वारो ये यमाः स्मृताः  १७६<br>
अयस्पिण्डेन ते तुल्या घनबन्धाः प्रकीर्तिताः <br>
यमास्तदा निवर्तन्ते ऊष्मा मध्ये भवेद्यदि  १७७<br>
ऊर्णापिण्डेन ते तुल्याः पाशैस्त्मन्न्या निदर्शनम् <br>
स्पर्शा अपञ्चमा ये च अन्तस्थाभिश्च सँय्युताः  १७८<br>
दारुपिण्डेन ते तुल्याः श्लथबन्धाः प्रकीर्तिताः <br>
अपञ्चमे स्ववर्गीये न प्राग्वर्णो द्विरुक्तिभाक्  १७९<br>
तद्देवानां च यद्देवा अन्तरिक्षम्पुरीतता <br>
ईद्ध्य्रवार्द्ध्रीनसावेतावुद्रश्चापि तथैव च  १८०<br>
चरद्द्रव्यस्य वचनो द्वित्वं नैवात्र विद्यते <br>
क्षत्रवृत्रस्तथा श्वित्र चित्र सत्र तथैव च  १८१<br>
यत्र तत्र पदेष्वेषु व्यञ्जनं न द्विरुच्यते <br>
उपोत्थितमुत्तम्भनमुत्तभानोत्थिताय च  १८२<br>
उत्त्थाय बृहती चैषु त्रयः स्पर्शा भवन्ति हि <br>
वर्णं द्विवर्णसंयोगे एकवर्णवदुच्यते  १८३<br>
स्वरमध्ये सजातीये विजातीये द्वयोः श्रुतिः <br>
कुक्कुटोऽसि तथा तन्नाज्ज्यं भुज्ज्युः श्रुतिर्द्वयोः  १८४<br>
स्पर्शात्परककारस्य स्फोटनं दोषकृन्न वा <br>
अत्राचार्याशयाद्वित्वं स्फोटनं द्वित्वनाशनम्  १८५<br>
अयस्पिण्डेन तत्तुल्यं तस्मादुच्चारणं तथा <br>
काण्डात्काण्डाद्वषट् कृतं यकृत्त्क्लोमादिकँयथा  १८६<br>
स्ववर्गीयैस्तु सँय्योगः स्पर्शानां सम्भवेद्यदि <br>
तत्पूर्वस्य श्रुतिर्नास्ति विरामव्यञ्जनस्य च  १८७<br>
द्वितीयाश्च चतुर्थाश्च वर्णाः सोष्माण एव हि <br>
यदैते पञ्चमैर्युक्ता वायुः सम्यगृते मुखात्  १८८<br>
तं धरयेत् प्रयत्नेन घनबन्धं समुच्चरेत्<br>
सक्थ्ना दध्मस्तथा अग्घ्न्या इति निदर्शनम्  १८९<br>
स्वराः संयोगपूर्वा ये व्यञ्जनान्तास्तथान्तगाः <br>
एषां कालो द्विमात्रः स्यान्न तु दीर्घा हि ते स्मृताः  १९०<br>
यथाग्निर्द्धूर्य्यथा विष्णुः प्रत्यङ् दध्यङ् ऋषिस्तुतम् <br>
याहि पाहि रक्ष मधु विद्यादेवं निदर्शनम्  १९१<br>
व्यञ्जनान्तस्य मोक्षः स्यात्करणस्थानतः पदे <br>
अन्यदन्यप्रयत्नेन पदमारभ्यते बुधैः  १९२<br>
अन्यथा तु पदादौ च द्वित्वमापद्यते ध्रुवम् <br>
सँय्यौमि सँव्वपामीति इमम्मेति निदर्शनम्  १९३<br>
अर्द्धर्चादेः समाप्तौ च मोक्षणं तु विधीयते <br>
पादश्छन्दोऽनुरोधेन एकद्वित्रि चतुष्पदः  १९४<br>
अप्यनेकपदैः क्वापि दृश्यते पादपूरणम् <br>
हृदि स्पृशं यथैकस्मिन्पदे स्यात्पादपूरणम्  १९५<br>
क्रतोर्भद्रस्य द्विपदं क्रतुन्न भद्रमित्यतः <br>
अग्ने त्वन्नोऽन्तमश्च विद्यात्पादचतुर्विधम्  १९६<br>
विधूममग्नेऽनेकपदमेवमादिनिदर्शनम् <br>
ङनकारौ पदान्तीयौ मकारे परतः स्थितेः  १९७<br>
कताभ्यां व्यवधीयेते प्राङ्क्सोमश्च यथा तथा <br>
प्रत्यङ्क्सोमस्त्रीन्त्समुद्रानस्मान्त्सीते निदर्शनम्  १९८<br>
ऋकारे प्रत्यये कण्ठ्यः पाठे ह्रस्वत्त्वमाप्नुयात् <br>
स्वाह ऋषभमिन्द्रोऽथ विश्वकर्म्म ऋषिस्तथा  १९९<br>
येन ऋषय इत्यत्र यत्र ऋषय इत्यपि  <br>
ह्रस्वे ह्रस्वविधानँय्यत्तत्सन्धिविनिवर्तकम्  २००<br>
ए ओ ऐ औ तु चत्वारः क्रमादेव स्वरे परे <br>
<a name="verse201">अयवायावतां यान्ति इड एहि कृशानुवत्  २०१</a><br>
सरस्वत्या अग्ग्रजिह्वं ता उभौ च यथाक्रमम् <br>
यवयोरत्र लोपः स्यात्स्वरमध्ये पदान्तयोः  २०२<br>
अयादौ यवयोर्लोपे न पुनः सन्धिरिष्यते <br>
असस्थाने वकारस्य लोपन्नेच्छन्ति सूरयः  २०३<br>
पादादौ च पदादौ च सँय्योगावग्रहेषु च <br>
यः शब्द इति विज्ञेयो योऽन्यः स य इति स्मृतः  २०४<br>
युक्तेन मनसा यद्वत्तत्त्वा यामि तथापरम् <br>
अनूकाशेन बाह्यञ्च योगे योगे निदर्शनम्  २०५<br>
उपसर्गपरो यः स पदादिरपि दृश्यते <br>
ईषत्स्पृष्टो यथा वियत्पदच्छेदे परो भवेत्  २०६<br>
यदेव लक्षणं यस्य वकारस्यापि तद्भवेत् <br>
यत्र यत्र विशेषः स्यादिदानीं स तु कथ्यते  २०७<br>
वकारस्त्रिविधः प्रोक्तो गुरुर्ल्लघुलघूतरः<br>
आदौ गुरुर्लघुर्मध्ये पदस्यान्ते लघूतरः  २०८<br>
उपसर्गपरौ यत्र यवकारौ पदादिगौ <br>
ईषत्स्पृष्टौ ततो ज्ञेयावभियुध्य उपा यथा  २०९<br>
परि वाजपतिः कविः प्रवोचं च निदर्शनम् <br>
अनुयोजान्विन्द्र ते तु उप यज्ज्ञँ व्विना तथा  २१०<br>
त्वदर्थवाचिनौ वो वाँव्वा वै यदि निपातजौ <br>
आदेशाश्च विकल्पास्स्युरीषत्स्पृष्टा हि ते स्मृताः  २११<br>
देवो वः सविता या वाँव्वातो वाथ तथा न वै <br>
तव व्वायवृतस्पतेऽस्ति वान्वा निदर्शनम्  २१२<br>
द्वेधीभावे समुत्पन्ने लक्षणान्निर्णयो भवेत् <br>
लक्षणँव्वाविनाशि स्यात्सम्प्रदायोऽविनाशवान्  २१३<br>
प्रमाणानुगतं वाक्यं यो मोहाद्धातुमिच्छति <br>
प्रतिवातं स मूढात्मा पांसुं प्रक्षिपति स्वयम्  २१४<br>
कण्ठ्या वर्णाग्निदेवत्यास्तालव्याः सोमदेवताः <br>
जिह्वामूलीया नैऋर्त्या रौद्रा दन्त्याः प्रकीर्तिताः  २१५<br>
ओष्ठ्याश्चैवाश्विना ज्ञेया वायव्या मूर्द्धसम्भवाः <br>
शेषास्तु वैश्वदेवाः स्युरिति कात्यायनोऽब्रवीत्  २१६<br>
क्रियावाचकमारव्यातमुपसर्गो विशेषकृत् <br>
सत्त्वाभिधायकं नाम निपातः पादपूरणः  २१७<br>
भारद्वाजकमाख्यातं भार्गवं नाम भाष्यते <br>
वासिष्ठ उपसर्गस्तु निपातः काश्यपः स्मृतः  ११८<br>
सर्वन्तु सौम्यमाख्यातं नाम वायव्यमिष्यते <br>
आग्नेयस्तूपसर्गः स्यान्निपातो वारुणः स्मृतः  २१९<br>
स्वरास्तु ब्राह्मणा ज्ञेया वर्गाणां प्रथमाश्च ये<br>
द्वितीयाश्च तृतीयाश्च चतुर्थाश्चापि भूमिपाः  २२०<br>
उदात्तं ब्राह्मणं विद्याद्भारद्वाज ऋषिस्ततः <br>
गायत्रं च भवेच्छन्दो नियोगो ब्रह्मसाधने  २२१<br>
नीचं तु क्षत्रियं प्राहुर्गौतमोऽस्य च देवता <br>
छन्दस्त्रैष्टुभमेवास्य विनियोगोऽघनाशने  २२२<br>
स्वरितं वैश्यमेवाहुर्मुनिर्गार्ग्योऽस्य कीर्त्तितम् <br>
जागतं तु भवेच्छन्दो नियोगः शत्रुनाशने  २२३<br>
एषा मन्त्ररहस्यस्य मञ्जूषोद्धाटिता मया <br>
एतत्सर्वं विदित्वा तु ब्रह्मलोके महीयते  ११४<br>
अनेन विधिना वेदं योऽधीते श्रद्धया द्विजः <br>
सोऽश्वमेधसहस्रस्य फलं प्राप्नोति पुष्कलम्  २२५<br>
रहस्यं यो न जानाति लक्षणं चार्षकादिकम् <br>
सोऽध्यापने न योग्यः स्याज्जपहोमादिकर्मसु  २२६<br>
अमरेशकृतामेतां शिक्षां यो धारयेत्सुधीः <br>
विद्वज्जनसभामध्ये जयं स लभते ध्रुवम्  २२७ <br>
&nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp इत्यमरेशकृता वर्णरत्नप्रदीपिका शिक्षा समाप्ता
 



 




</p>

 
</div>

 
 


</div>


</div>

</div>
</div>
<script src="javascript/mobile_custom.js"></script>
</body>


</html>
