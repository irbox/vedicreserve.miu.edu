<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<meta name="viewport" content="width=device-width,initial-scale=1.0">
<title>Apishali Shiksha</title>
<link href="styles/vedic_literature.css" rel="stylesheet" type="text/css" />
</head>

<body>


<div id="container" >
<div id="gradient1"> 



  <div id="banner1"> 
  
  <div id="banner2"> 
<div id="maharishi">
</div>
  
  <h1> Maharishi University of Management </h1>
  
  </div>
  <div id="logo"> 
  
   <h2> Vedic Literature Collection</h2>
 
    </div>
 
  <div id="quote">
  
 <blockquote>"Close the eyes and transcend, open the eyes and read the Vedic Literature in Sanskrit." — Maharishi Mahesh Yogi</blockquote>
   
  </div>
 
  
  
   </div>
   
    
  <div id="content" style="height:7450px;">
  <div id="gradient">

 
 <div id="gradientbanner">
  
 <div id="navbanner"> 
 
 
<div class="navigation">  

<ul class= "nav-list">

<li class="buttons" >
<a href="http://vedicreserve.mum.edu/" > Home — 40 Branches</a></li>


<li class="buttons" >
<a href="shiksha.html" > Shiksha </a></li>

<li class="buttons" >
<a href="http://www.peterffreund.com/Dissertation/Freund_Dissertation_01_Introduction.pdf" > Reading Vedic Literature </a></li>

<li class="buttons" > <a href="https://mum.ent.sirsi.net/client/en_US/maharishivideolibrary/?rm=MSAE+114+THE+V0%7C%7C%7C1%7C%7C%7C0%7C%7C%7Ctrue" > Videos </a></li>

<li class="buttons" >
<a href="http://vedicreserve.mum.edu/shiksha/shiksha_in_the_physiology.pdf" > Shiksha in Human Physiology </a></li>

<li class="buttons" >
<a href="http://www.peterffreund.com/Dissertation/Freund_Dissertation_02_Vedic_Alphabet.pdf" > The Vedic Alphabet </a></li>

<li class="buttons" >
<a href="http://www.peterffreund.com/Dissertation/Freund_Dissertation_09_New_Paradigm_in_Education.pdf" > Consciousness-Based Education </a></li>


</ul>

</div>

</div>
</div>
<br>


<div id="text">

<div id="textname">

शिक्षा (Śhikṣhā) >आपिशलिशिक्षा<font color="#0755b5"> (Āpiśhali  Śhikṣhā) </FONT>


</div>
<div id="border0"> 

</div> 

<ul id= "chapterbuttons">

<li id="chapterbuttons" class>

<div style=" margin-left: 150px; margin-right: -275px; padding-left: 200px; padding-right: 600x;"> </div>


<span class="verses">

<li id="chapterbuttons"class>
<a href="#chapter1"> Chapter 1 </a></li>

<li id="chapterbuttons"class>
<a href="#chapter2"> 2 </a></li>

<li id="chapterbuttons"class>
<a href="#chapter3"> 3 </a></li>

<li id="chapterbuttons"class>
<a href="#chapter4"> 4 </a></li>

<li id="chapterbuttons"class>
<a href="#chapte5r"> 5 </a></li>

<li id="chapterbuttons"class>
<a href="#chapter6"> 6 </a></li>

<li id="chapterbuttons"class>
<a href="#chapter7"> 7 </a></li>

<li id="chapterbuttons"class>
<a href="#chapter7"> 8 </a></li>
</ul>

</span>
<div id="border1"> </div>


</div>

<br><div id="vedictext">
<h3><a name="chapter1">आपिशलि शिक्षा</a> </h3>

<p> 


अथ शिक्षां प्रवक्ष्यामि मतामापिशलेर्मुनेः  <br>
गुरुलघ्वादिविज्ञानं नास्यारम्भप्रयोजकम्  <br>
उक्तं तत् सर्वमङ्गेषु शिक्षाव्याकरणेषु यत्  १<br>
विकल्पभाजां शास्त्राणामपि दृष्टानुवर्तिनाम्  <br>
तत्तच्छाखाविशेषेषु व्यवस्थार्थमिदं स्मृतम्  २<br>
संहिता तत्पदाध्यायः क्रमाध्याय इति त्रिधा  <br>
प्रसिद्धोऽस्य समाम्नायो विषयो वक्ष्यते ततः  ३<br>
व्यवस्थितेषु कार्येषु तद्वत् त्रिष्विह केषुचित्  <br>
कार्यान्तराणां तन्मूलाद् व्यवस्था सुगमा भवेत्  ४<br>
तस्मात् तत्तत्समाम्नाये प्रातिशाख्याविरोधतः  <br>
कार्यं सर्वं व्यवस्थाप्यं शिक्षाव्याकरणोदितम्  ५<br>
स्वराः स्पर्शास्तथान्तस्था ऊष्माणश्चाथ दर्शिताः  <br>
विसर्गानुस्वारळाश्चानुनासिक्याः पञ्च चोदिताः  ६<br>
ह्रस्वदीर्घप्लुतावर्णेवर्णोवर्णा ऋ ॠ ऌ च  <br>
एदैदोदौदिति ज्ञेयाः षोडशेहादितः स्वराः  ७<br>
क खौ ग घौ ङ च छ जा झ ञौ ट ठ ड ढा ण तौ  <br>
थ दौ ध नौ प फ ब भा मः स्पर्शाः पञ्चविंशतिः  ८<br>
य रौ  ल वौ चतस्रोऽन्तस्थाश्चःक श ष सःप हाः  <br>
षडूष्माणो विसर्गोऽनुस्वारो ळो नास्यपञ्चकम्  ९ <br>
अन्यत्राविद्यमानस्तु यो वर्णः श्रूयतेऽधिकः  <br>
आगम्यमानतुल्यत्वात् स आगम इति स्मृतः  १०<br>
प्रकृतिस्थस्य शब्दस्य स्थाने यस्यापरो भवेत्  <br>
स्वगुणान्तरं नापेतः स विकारीह तत्समः  ११<br>
प्रकृतिस्थस्तु यः शब्दः संहितायां न दृश्यते  <br>
तत्स्थाने च न शब्दोऽन्यः स लोपी नश्वरोपमः  १२<br>
स्रादिसिद्धः परो ह्रस्वादसंयोगपरस्तु यः  <br>
अनुस्वारो द्विमात्रोऽसावन्यः सर्वोऽपि मात्रिकः  १३<br>
ह्रस्वात् परो वसनस्थः पदाध्यायेऽनुनासिकः  <br>
द्विमात्रिको मात्रिकस्त्वन्यः संहितायां तथाखिलः  १४<br>
स्वरितग्राह्यनुस्वारो द्विमात्रो मात्रिकात् परः  <br>
दीर्घादध्यर्धमात्रः स्याद् वैरूप्ये मात्रिकं परम्  १५<br>
द्विमात्र उत्तमो ह्रस्वादध्यर्धो व्यञ्जनान्तरः  <br>
दीर्घादनन्तरस्तद्वन्मात्रिको व्यञ्जनान्तरः  १६ <br>
द्विमात्रा य व ला ह्रस्वादध्यर्धा व्यञ्जनान्तराः  <br>
दीर्घपूर्वात् परो रेफो मात्रिका इति निर्णयः  १७<br>
स्वरितग्राह्यनुस्वारस्तथा पूर्वाङ्ग उत्तमः  <br>
तयोर्द्वित्वे परं रूपं पूर्वाङ्गश्चेत् तदेव तु  १८<br>
तथा पूर्वाङ्गभूताश्च ल य वा रेफपूर्वकाः  <br>
ह्रस्वादनन्तरास्त्वेते यद्यन्तस्था परास्तथा  १९<br>
आकाशवायुप्रभवः शरीरात् समुच्चरन् वक्त्रमुपैति नादः  <br>
स्थानान्तरेषु प्रविभज्यमानो वर्णत्वमागच्छति यः स शब्दः  १<br>
तमक्षरं ब्रह्म परं पवित्रं गुहाशयं सम्यगुशन्ति विप्राः  <br>
स श्रेयसा चाभ्युदयेन चैव सम्यक् प्रयुक्तः पुरुषं युनक्ति  २<br>
स्थानमिदं करणमिदं प्रयत्न एष द्विधानिल स्थानम्  <br>
पीडयति वृत्तिकारः प्रक्रम एषोऽथ नाभितलात्  ३<br>
तत्र स्थानकरणप्रयत्नेभ्यो वर्णास्त्रिषष्टिः  ४<br>
तत्र वर्णानां केषां किं स्थानं किं करणं प्रयत्नश्च कः केषामित्युच्यते  ५<br>
तत्र स्थानं तावत्  ६<br>
अकुहविसर्जनीयाः कण्ठ्याः  ७<br>
हविसर्जनीयावुरस्यावेकेषाम्  ८<br>
जिह्वामूलीयो जिह्व्यः  ९<br>
कवर्गावर्णानुस्वारजिह्वामूलीया जिह्व्या एकेषाम्  १०<br>
सर्वमुखस्थानमवर्णमेके  ११<br>
इचुयशास्तालव्याः  १२<br>
ऋटुरषा मूर्धन्याः  १३<br>
रो दन्तमूलस्थानमेकेषाम्  १४<br>
ऌतुलसा दन्त्याः  १५<br>
वकारो दन्तोष्ठ्यः  १६<br>
सृक्वस्थानमेके  १७  <br>
उपूपध्मानीया ओष्ठ्याः  १८<br>
अनुस्वारयमा नासिक्याः  १९<br>
कण्ठनासिक्यमनुस्वारमेके  २०<br>
यमाश्च नासिक्यजिह्वामूलीया एकेषाम्  २१<br>
एदैतौ कण्ठतालव्यौ  २२<br>
ओदौतौ कण्ठोष्ट्यौ  २३<br>
ञमङणनाः स्वस्थाना नासिकास्थानाश्च  २४<br>
द्विवर्णानि संध्यक्षराणि  २५<br>
सरेफ ऋवर्णः  २६<br>
एवमेतानि स्थानानि  २७<br>
<br>
<a name="chapter2">२</a><br>
करणमपि  १<br>
जिह्व्यतालव्यमूर्धन्यदन्त्यानां जिह्वा करणम्  २<br>
कथमिति  ३<br>
जिह्वामूलेन जिह्व्यानाम्  ४<br>
जिह्वामध्येन तालव्यानाम्  ५<br>
जिह्वोपाग्रेण मूर्धन्यानाम्  ६<br>
जिह्वाग्राधःकरणं वा  ७<br>
जिह्वाग्रेण दन्त्यानाम्  ८  <br>
शेषाः स्वस्थानकरणाः  ९<br>
इत्येतत् करणम्  १०<br>
<br>
<a name="chapter3">३</a><br>
प्रयत्नो द्विविधः  १<br>
आभ्यन्तरो बाह्यश्च  २<br>
आभ्यन्तरस्तावत्  ३<br>
स्पृष्टकरणा स्पर्शाः  ४<br>
ईषत्स्पृष्टकरणा अन्तस्थाः  ५<br>
ईषद्विवृतकरणा ऊष्माणः  ६<br>
विवृतकरणाः स्वराः  ७<br>
तेभ्य ए ओ विवृततरौ  ८  <br>
ताभ्यामै औ  ९<br>
ताभ्यामप्याकारः  १०<br>
संवृतोऽकारः  ११<br>
इत्येषोऽन्तःप्रयत्नः  १२<br>
<br>
<a name="chapter4">४</a><br>
अथ बाह्यः  १<br>
वर्गाणां प्रथमद्वितीयाः शषसविसर्जनीयजिह्वामूलीयोपध्मानीया यमौ च प्रथमद्वितीयौ विवृतकण्ठाः श्वासानुप्रदाना अघोषाः  २<br>
वर्गयमानां प्रथमेऽल्पप्राणा इतरे सर्वे महाप्राणाः  ३<br>
वर्गाणां तृतीयचतुर्था अन्तस्था हकारानुस्वारौ यमौ च तृतीयचतुर्थौ संवृतकण्ठा नादानुप्रदाना घोषवन्तः  ४<br>
वर्गयमानां तृतीया अन्तस्थाश्चाल्पप्राणा इतरे सर्वे महाप्राणाः  ५<br>
यथा तृतीयास्तथा पञ्चमाः  ६<br>
आनुनासिक्यमेषामधिको गुणः  ७<br>
शादय ऊष्माणः  ८<br>
सस्थानेन द्वितीयाः  ९<br>
हकारेण चतुर्थाः  १०<br>
एष बाह्यः प्रयत्नः  ११<br>
<br>
<a name="chapter5">५</a><br>
तत्र स्पर्शयमवर्णकारो वायुरयःपिण्डवत् स्थानमभिपीडयति  १<br>
अन्तस्थवर्णकारो वायुर्दारुपिण्डवत्  २<br>
ऊष्मस्वरवर्णकारो वायुरूर्णापिण्डवत्  ३<br>
<br>
<a name="chapter6">६</a><br>
एवं व्याख्याने वृत्तिकाराः पठन्ति अष्टादशप्रभेदमवर्णकुलमिति  १<br>
अत्र<br>
ह्रस्वदीर्घप्लुतत्वाच्च त्रैस्वर्योपनयेन च  <br>
अनुनासिकभेदाच्च संख्यातोऽष्टादशात्मकः<br>
इति  २<br>
एवमिवर्णादयः  ३<br>
ऌवर्णस्य दीर्घा न सन्ति  ४<br>
तं द्वादशप्रभेदमाचक्षते  ५<br>
यदृच्छाशक्तिजानुकरणा वा यदा स्युर्दीर्घास्तदा तमप्यष्टादशप्रभेदं ब्रुवते  ६<br>
संध्यक्षराणां ह्रस्वा न सन्ति  ७<br>
तान्यपि द्वादशप्रभेदानि  ८<br>
छन्दोगानां सात्यमुग्रिराणायनीयानां ह्रस्वानि पठन्ति  ९<br>
तेषामप्यष्टादशप्रभेदानि  १०<br>
अन्तस्था द्विप्रभेदा रेफवर्जिताः  ११<br>
सानुनासिका निरनुनासिकाश्च  १२<br>
रेफोष्मणां सवर्णा न सन्ति  १३<br>
वर्ग्यो वर्ग्येण सवर्णः  १४<br>
<br>
<a name="chapter7">७</a><br>
एष क्रमो वर्णानाम्  १<br>
तत्रैषां स्थानकरणप्रयत्नानां व्याकरणप्रसिद्धिरुच्यते  २<br>
इह यत्र स्थाने वर्णा उपलभ्यन्ते तत्स्थानम्  ३<br>
येन निर्वर्त्यन्ते तत् करणम्  ४  <br>
प्रयतनं प्रयत्नः  ५<br>
<br>
<a name="chapter8">८</a><br>
तत्र नाभिप्रदेशात् प्रयत्नप्रेरितः प्राणो नाम वायुरूर्ध्वमाक्रामन्नुरःप्रभृतीनां स्थानानामन्यतमस्मिन् स्थाने प्रयत्नेन विधार्यते  <br>
स विधार्यमाणो वायु स्थानमभिहन्ति  <br>
तस्मात् स्थानाभिघाताद् ध्वनिरुत्पद्यते  <br>
आकाशे सा वर्णश्रुतिः   <br>
स वर्णस्यात्मलाभः  १<br>
ध्वनावुत्पद्यमाने यदा स्थानकरणप्रयत्नोः परस्परं स्पृशन्ति सा स्पृष्टता  २<br>
यदेषत् स्पृशन्ति तदेषत्स्पृष्टता  ३<br>
दूरेण यदा स्पृशन्ति सा विवृतता  ४<br>
सामीप्येन यदा स्पृशन्ति सा संवृतता  ५<br>
इत्येषोऽन्तः प्रयत्नः  ६<br>
स इदानीं प्राणो नाम वायुरूर्ध्वमाक्रामन् मूर्ध्नि प्रतिहतो निवृत्तो यदा <br>
कोष्ठमभिहन्ति तदा कोष्ठेऽभिहन्यमाने गलबिलस्य संवृतत्वात् संवारो जायते विवृतत्वाद्विवारः  ७<br>
तौ संवारविवारौ  ८<br>
तत्र यदा कण्ठबिलं संवृतं भवति तदा नादो जायते  ९<br>
विवृते तु कण्ठबिले श्वासो जायते  १०<br>
तौ श्वासनादौ  ११<br>
अनुप्रदानमिति आचक्षते  <br>
अन्ये तु ब्रुवते अनुप्रदानमनुस्वानो घण्टानिर्ह्रादवत्  १२<br>
तत्र यदा स्थानाभिघातजे ध्वनौ नादोऽनुप्रदीयते तदा नादध्वनिसंसर्गाद् <br>
घोषो जायते  १३<br>
यदा श्वासोऽनुप्रदीयते तदा श्वासध्वनिसंसर्गादघोषः  १४<br>
सा घोषवदघोषता  १५<br>
महति वायौ महाप्राणः  १६<br>
अल्पे वायावल्पप्राणः  १७<br>
साल्पप्राणमहाप्राणता  १८<br>
महाप्राणत्वादूष्मत्वम्  १९<br>
यदा सर्वाङ्गानुसारी प्रयत्नस्तीव्रो भवति तदा गात्रस्य निग्रहः कण्ठबिलस्य <br>
चाणुत्वं स्वरस्य च वायोस्तीव्रगतित्वाद् रौक्ष्यं भवति तमुदात्तमाचक्षते  २०<br>
यदा तु मन्दः प्रयत्नो भवति तदा गात्रस्य स्रंसनं कण्ठबिलस्य महत्त्वं <br>
स्वरस्य च वायोर्मन्दगतित्वात् स्निग्धता भवति तमनुदात्तमाचक्षते  २१<br>
उदात्तानुदात्तस्वरसंनिपातात् स्वरितः  २२<br>
इत्येवं प्रयत्नोऽभिनिर्वृत्तः कृत्स्नः प्रयत्नो भवति  २३<br>
अष्टौ स्थानानि वर्णानामुरः कण्ठः शिरस्तथा  <br>
जिह्वामूलं च दन्ताश्च नासिकोष्ठौ च तालु च  २४<br>
स्पृष्टत्वमीषत्स्पृष्टत्वं संवृतत्वं तथैव च  <br>
विवृतत्वं च वर्णानामन्तःकरणमुच्यते  २५<br>
कालो विवारसंवारौ श्वासनादावघोषता  <br>
घोषोऽल्पप्राणता चैव महाप्राणः स्वरास्त्रयः  <br>
बाह्यं करणमाहुस्तान् वर्णानां वर्णवेदिनः  २६<br>
&nbsp; &nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp इत्यापिशलिशिक्षा समाप्ता<br>


</p>

 
</div>

 
 


</div>


</div>

</div>
</div>
<script src="javascript/mobile_custom.js"></script>
</body>


</html>
