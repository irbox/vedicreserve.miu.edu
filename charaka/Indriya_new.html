<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Charaka Indriyasthana</title>
<link href="../styles/vedic_literature.css" rel="stylesheet" type="text/css" />
</head>

<body>


<div id="container" style="background-repeat: repeat; height: 75200px;">
<div id="gradient1"> 

<div id="coloum1" style="height: 75200px;"> </div>
<div id="coloum2" style="height: 75200px;"> </div>


  <div id="banner1"> 
  
  <div id="banner2"> 
  
  <h1> Maharishi University of Management </h1>
  
  </div>
    
  <div id="maharishi">
  
  </div>
  
  <div id="logo"> 
  
   <h2> Vedic Literature Collection</h2>
 
    </div>
 
  <div id="quote">
  
 <blockquote>"Close the eyes and transcend, open the eyes and read the Vedic Literature in Sanskrit." — Maharishi Mahesh Yogi</blockquote>
   
  </div>
 
  <div id="border"> </div>
  
   </div>
   
    
  <div id="content" style="height:75085px;">
  <div id="gradient">

 
 <div id="gradientbanner">
  
 <div id="navbanner"> 
 
 
<div id="navigation">  


<ul id= "buttons">


<li id="buttons" class>
<a href="http://vedicreserve.mum.edu/" > 40 Branches </a></li>

<li id="buttons" class>
<a href="../charaka_cy.html" > Charaka </a></li>

<li id="buttons" class>
<a href="http://www.peterffreund.com/Dissertation/Freund_Dissertation_01_Introduction.pdf" > Reading Vedic Literature </a></li>

</ul>


<ul id= "buttons2">

<li id="buttons2" class>
<a href="charaka_in_the_physiology.html" > Charaka in the Physiology </a></li>


<li id="buttons2" class>
<a href="http://www.peterffreund.com/Dissertation/Freund_Dissertation_02_Vedic_Alphabet.pdf" > The Vedic Alphabet </a></li>

<li id="buttons2" class>
<a href="http://www.peterffreund.com/Dissertation/Freund_Dissertation_09_New_Paradigm_in_Education.pdf" > Consciousness-Based Education </a></li>


</ul>

</div>


<div id="text">

<div id="textname">

चरक संहिता (Charaka Saṁhitā) > इन्द्रियस्थान <font color="#0755b5"> (Indriyasthāna) </FONT>


</div>
<div id="border0"> 

<div id="verses"> 

<ul id= "chapterbuttons">

<li id="chapterbuttons" class>

	


<span class="verses">
<a href="#chapter1" >Chapters: 1-3 </a></li>

<li id="chapterbuttons" class>
<a href="#chapter4" > 4-6 </a></li>

<li id="chapterbuttons" class>
<a href="#chapter7" > 7-9 </a></li>

<li id="chapterbuttons" class>
<a href="#chapter10" > 10-12 </a></li>

<li id="chapterbuttons" class>
<a href="charaka_indriya.pdf" target="_self">[PDF]</li></a> 

</ul>
</span>
</div>
<div id="border1"> </div>


</div>

</div>

<div id="vedictext">
<h3><a name="chapter1"> इन्द्रियस्थान </a> </h3>

<p> 


प्रथमोऽध्यायः<br>
अथातो वर्णस्वरीयामन्द्रियं व्याख्यास्यामः  १<br>
इति ह स्माह भगवानात्रेयः  २<br>
इह खलु वर्णश्च स्वरश्च गन्धश्च रसश्च स्पर्शश्च चक्षुश्च श्रोत्रं च घ्राणं च रसनं च स्पर्शनं च सत्त्वं च भक्तिश्च शौचं च शीलं चाचारश्च स्मृतिश्चाकृतिश्च प्रकृतिश्च विकृतिश्च बलं च ग्लानिश्च मेधा च हर्षश्च रौक्ष्यं च स्नेहश्च तन्द्रा चारम्भश्च गौरवं च लाघवं च गुणाश्चाहारश्च विहारश्चाहारपरिणामश्चोपायश्चापायश्च व्याधिश्च व्याधिपूर्वरूपं च वेदनाश्चोपद्रवाश्च च्छाया च प्रतिच्छाया च स्वप्नदर्शनं च दूताधिकारश्च पथि चौत्पातिकं चातुरकुले भावावस्थान्तराणि च भेषजसंवृत्तिश्च भेषजविकारयुक्तिश्चेति परीक्ष्याणि प्रत्यक्षानुमानोपदेशैरायुषः प्रमाणावशेषं जिज्ञासमानेन भिषजा  ३<br>
तत्र तु खल्वेषां परीक्ष्याणां कानिचित् पुरुषमनाश्रितानि कानिचिच्च पुरुषसंश्रयाणि 
तत्र यानि पुरुषमनाश्रितानि तान्युपदेशतो युक्तितश्च परीक्षेत पुरुषसंश्रयाणि पुनः प्रकृतितो विकृतितश्च  ४<br>
तत्र प्रकृतिर्जातिप्रसक्ता च कुलप्रसक्ता च देशानुपातिनी च कालानुपातिनी च वयोऽनुपातिनी च प्रत्यात्मनियता चेति जातिकुलदेशकालवयःप्रत्यात्मनियता हि तेषां तेषां पुरुषाणां ते ते भावविशेषा भवन्ति  ५<br>
विकृतिः पुनर्लक्षणनिमित्ता च लक्ष्यनिमित्ता च निमित्तानुरूपा च  ६<br>
तत्र लक्षणनिमित्ता नाम सा यस्याः शरीरे लक्षणान्येव हेतुभूतानि भवन्ति दैवात् लक्षणानि हि कानिचिच्छरीरोपनिबद्धानि भवन्ति यानि हि तस्मिंस्तस्मिन् काले तत्राधिष्ठानमासाद्य तां तां विकृतिमुत्पादयन्ति  १<br>
लक्ष्यनिमित्ता तु सा यस्या उपलभ्यते निमित्तं यथोक्तं निदानेषु  २<br>
निमित्तानुरूपा तु निमित्तार्थानुकारिणी या तामनिमित्तां निमित्तमायुषः प्रमाणज्ञानस्येच्छन्ति भिषजो भूयश्चायुषः क्षयनिमित्तां प्रेतलिङ्गानुरूपां यामायुषोऽन्तर्गतस्य ज्ञानार्थमुपदिशन्ति धीराः यां चाधिकृत्य पुरुषसंश्रयाणि मुमूर्षतां लक्षणान्युपदेक्ष्यामः इत्युद्देशः तं विस्तरेणानुव्याख्यास्यामः  ७<br>
तत्रादित एव वर्णाधिकारः तद्यथा--कृष्णः श्यामः श्यामावदातः अवदातश्चेति प्रकृतिवर्णाः शरीरस्य भवन्ति यांश्चापरानुपेक्षमाणो विद्यादनूकतोऽन्यथा वाऽपि निर्दिश्यमानांस्तज्ज्ञैःनीलश्यावताम्रहरितशुक्लाश्च वर्णाः शरीरस्य वैकारिका भवन्ति यांश्चापरानुपेक्षमाणो विद्यात् प्राग्विकृतानभूत्वोत्पन्नान् इति प्रकृतिविकृतिवर्णा भवन्त्युक्ताः शरीरस्य  ८<br>
तत्र प्रकृतिवर्णमर्धशरीरे विकृतिवर्णमर्धशरीरे द्वावपि वर्णौ मर्यादाविभक्तौ दृष्ट्वा यद्येवं सव्यदक्षिणविभागेन यद्येवं पूर्वपश्चिमविभागेन यद्युत्तराधरविभागेन यद्यन्तर्बहिर्विभागेन आतुरस्यारिष्टमिति विद्यात् एवमेव वर्णभेदो मुखेऽप्यन्यत्र वर्तमानो मरणाय भवति  ९<br>
वर्णभेदेन ग्लानिहर्षरौक्ष्यस्नेहा व्याख्याताः  १०<br>
तथा पिप्लुव्यङ्गतिलकालकपिडकानामन्यतमस्यानने जन्मातुरस्यैवमेवाप्रप्रशस्तं विद्यात्  ११<br>
नखनयनवदनमूत्रपुरीषहस्तपादौष्ठादिष्वपि च वैकारिकोक्तानां वर्णानामन्यतमस्य प्रादुर्भावो हीनबलवर्णेन्द्रियेषु लक्षणमायुषः क्षयस्य भवति  १२<br>
यच्चान्यदपि किंचिद्वर्णवैकृतमभूतपूर्वं सहसोत्पद्येतानिमित्तमेव हीयमानस्यातुरस्य शश्वत् तदरिष्टमिति विद्यात् इति वर्णाधिकारः  १३<br>
स्वराधिकारस्तु--हंसक्रौञ्चनेमिदुन्दुभिकलविङ्ककाककपोतजर्जरानुकाराः प्रकृतिस्वरा भवन्ति यांश्चापरानुपेक्षमाणोऽपि विद्यादनूकतोऽन्यथा वाऽपि निर्दिश्यमानांस्तज्ज्ञैः एडककलग्रस्ताव्यक्तगद्गदक्षामदीनानुकीर्णास्त्वातुराणां स्वरा वैकारिका भवन्ति यांश्चापरानुपेक्षमाणोऽपि विद्यात् प्राग्विकृतानभूत्वोत्पन्नान् इति प्रकृतिविकृतिस्वरा व्याख्याता भवन्ति  १४<br>
तत्र प्रकृतिवैकारिकाणां स्वराणामाश्वभिनिर्वृत्तिः स्वरानेकत्वमेकस्य चानेकत्वमप्रशस्तम् इति स्वराधिकारः  १५<br>
इति वर्णस्वराधिकारौ यथावदुक्तौ मुमूर्षतां लक्षणज्ञानार्थमिति  १६<br>
भवन्ति चात्र--<br>
यस्य वैकारिको वर्णः शरीर उपपद्यते  <br>
अर्धे वा यदि वा कृत्स्ने निमित्तं न च नास्ति सः  १७<br>
नीलं वा यदि वा श्यावं ताम्रं वा यदि वाऽरुणम्  <br>
मुखार्धमन्यथा वर्णो मुखार्धेऽरिष्टमुच्यते  १८<br>
स्नेहो मुखार्धे सुव्यक्तो रौक्ष्यमर्धमुखे भृशम्  <br>
ग्लानिरर्धे तथा हर्षो मुखार्धे प्रेतलक्षणम्  १९<br>
तिलकाः पिप्लवो व्यङ्गा राजयश्च पृथग्विधाः  <br>
आतुरस्याशु जायन्ते मुखे प्राणान् मुमुक्षतः  २०<br>
पुष्पाणि नखदन्तेषु पङ्को वा दन्तसंश्रितः  <br>
चूर्णको वाऽपि दन्तेषु लक्षणं मरणस्य तत्  २१<br>
ओष्ठयोः पादयोः पाण्योरक्ष्णोर्मूत्रपुरीषयोः <br>
नखेष्वपि च वैवर्ण्यमेतत् क्षीणबलेऽन्तकृत्  २२<br>
यस्य नीलावुभावोष्ठो पक्वजाम्बवसन्निभौ  <br>
मुमूर्षुरिति तं विद्यान्नरो धीरो गतायुषम्  २३<br>
एको वा यदि वाऽनेको यस्य वैकारिकः स्वरः  <br>
सहसोत्पद्यते जन्तोर्हीयमानस्य नास्ति सः  २४<br>
यच्चान्यदपि किञ्चित् स्याद्वैकृतं स्वरवर्णयोः  <br>
बलमांसविहीनस्य तत् सर्वं मरणोदयम्  २५<br>
तत्र श्लोकः--<br>
इति वर्णस्वरावुक्तौ लक्षणार्थं मुमूर्षताम्  <br>
यस्तौ सम्यग्विजानाति नायुर्ज्ञाने स मुह्यति  २६<br>
इत्यग्निवेशकृते तन्त्रे चरकप्रतिसंस्कृते इन्द्रियस्थाने वर्णस्वरीयमिन्द्रियं नाम <br>
प्रथमोऽध्यायः  १<br>
<br>
<a name="chapter2">द्वितीयोऽध्यायः</a><br>
अथातः पुष्पितकमिन्द्रियं व्याख्यास्यामः  १<br>
इति ह स्माह भगवानात्रेयः  २<br>
पुष्पं यथा पूर्वरूपं फलस्येह भविष्यतः  <br>
तथा लिङ्गमरिष्टाख्यं पूर्वरूपं मरिष्यतः  ३<br>
अप्येवं तु भवेत् पुष्पं फलेनाननुबन्धि यत्  <br>
फलं चापि भवेत् किञ्चिद्यस्य पुष्पं न पूर्वजम्  ४<br>
न त्वरिष्टस्य जातस्य नाशोऽस्ति मरणादृते  <br>
मरणं चापि तन्नास्ति यन्नारिष्टपुरःसरम्  ५<br>
मिथ्यादृष्टमरिष्टाभमनरिष्टमजानता  <br>
अरिष्टं वाऽप्यसंबुद्धमेतत् प्रज्ञापराधजम्  ६<br>
ज्ञानसंबोधनार्थं तु लिङ्गैर्मरणपूर्वजैः  <br>
पुष्पितानुपदेक्ष्यामो नरान् बहुविधैर्बहून्  ७<br>
नानापुष्पोपमो गन्धो यस्य भाति दिवानिशम्  <br>
पुष्पितस्य वनस्येव नानाद्रुमलतावतः  ८<br>
तमाहुः पुष्पितं धीरा नरं मरणलक्षणैः  <br>
स ना संवत्सराद्देहं जहातीति विनिश्चयः  ९<br>
एवमेकैकशः पुष्पैर्यस्य गन्धः समो भवेत्  <br>
इष्टैर्वा यदि वाऽनिष्टैः स च पुष्पित उच्यते  १०<br>
समासेनाशुभान् गन्धानेकत्वेनाथवा पुनः  <br>
आजिघ्रेद्यस्य गात्रेषु तं विद्यात् पुष्पितं भिषक्  ११<br>
आप्लुतानाप्लुते काये यस्य गन्धाः शुभाशुभाः  <br>
व्यत्यासेनानिमित्ताः स्युः स च पुष्पित उच्यते  १२<br>
तद्यथा चन्दनं कुष्ठं तगरागुरुणी मधु  <br>
माल्यं मूत्रपुरीषे च मृतानि कुणपानि च  १३<br>
ये चान्ये विविधात्मानो गन्धा विविधयोनयः  <br>
तेऽप्यनेनानुमानेन विज्ञेया विकृतिं गताः  १४<br>
इदं चाप्यतिदेशार्थं लक्षणं गन्धसंश्रयम्  <br>
वक्ष्यामो यदभिज्ञाय भिषङ्मरणमादिशेत्  १५<br>
वियोनिर्विदुरो गन्धो यस्य गात्रेषु जायते  <br>
इष्टो वा यदि वाऽनिष्टो न स जीवति तां समाम्  १६<br>
एतावद्गन्धविज्ञानं रसज्ञानमतः परम्  <br>
आतुराणां शरीरेषु वक्ष्यते विधिपूर्वकम्  १७<br>
यो रसः प्रकृतिस्थानां नराणां देहसंभवः  <br>
स एषां चरमे काले विकारं भजते द्वयम्  १८<br>
कश्चिदेवास्यवैरस्यमत्यर्थमुपपद्यते  <br>
स्वादुत्वमपरश्चापि विपुलं भजते रसः  १९<br>
तमनेनानुमानेन विद्याद्विकृतिमागतम्  <br>
मनुष्यो हि मनुष्यस्य कथं रसमवाप्नुयात्  २०<br>
मक्षिकाश्चैव यूकाश्च दंशाश्च मशकैः सह  <br>
विरसादपसर्पन्ति जन्तोः कायान्मुमूर्षतः  २१<br>
अत्यर्थरसिकं कायं कालपक्वस्य मक्षिकाः  <br>
अपि स्नातानुलिप्तस्य भृशमायान्ति सर्वशः  २२<br>
तत्र श्लोकः--<br>
सामान्येन मयोक्तानि लिङ्गानि रसगन्धयोः  <br>
पुष्पितस्य नरस्यैतत्फलं मरणमादिशेत्  २३<br>
इत्यग्निवेशकृते तन्त्रे चरकप्रतिसंस्कृते इन्द्रियस्थाने पुष्पितकमिन्द्रियं नाम <br>
द्वितीयोऽध्यायः  २<br>
<br>
<a name="chapter3">तृतीयोऽध्यायः</a><br>
अथातः परिमर्शनीयमिन्द्रियं व्याख्यास्यामः  १<br>
इति ह स्माह भगवानात्रेयः  २<br>
वर्णे स्वरे च गन्धे च रसे चोक्तं पृथक् पृथक् लिङ्गं मुमूर्षतां सम्यक् स्पर्शेष्वपि निबोधत  ३<br>
स्पर्शप्राधान्येनैवातुरस्यायुषः प्रमाणावशेषं जिज्ञासुः प्रकृतिस्थेन पाणिना शरीरमस्य केवलं स्पृशेत् परिमर्शयेद्वाऽन्येन परिमृशता तु खल्वातुरशरीरमिमे भावास्तत्र तत्रावबोद्धव्या भवन्ति तद्यथा--सततं स्पन्दमानानां शरीरदेशानामस्पन्दनं नित्योष्मणां शीतीभावः मृदूनां दारुणत्वं श्लक्ष्णानां खरत्वं सतामसद्भावः सन्धीनां स्रंसभ्रंशच्यवनानि मांसशोणितयोर्वीतीभावः दारुणत्वं स्वेदानुबन्धः स्तम्भो वा यच्चान्यदपि किञ्चिदीदृशं स्पर्शानां लक्षणं भृशविकृतमनिमित्तं स्यात् इति लक्षणं स्पृश्यानां भावानामुक्तं समासेन  ४<br>
तद्व्यासतोऽनुव्याख्यास्यामः--तस्य चेत् परिमृश्यमानं पृथक्त्वेन पादजङ्घोरुस्फिगुदरपार्श्वपृष्ठेषिकापाणिग्रीवाताल्वोष्ठललाटं स्विन्नं शीतं स्तब्धं दारुणं वीतमांसणोणितं वा स्यात् परासुरयं पुरुषो न चिरात् कालं मरिष्यतीति विद्यात् तस्य चेत् परिमृश्यमानानि पृथक्त्वेन गुल्फजानुवङ्क्षणगुदवृषणमेढ्रनाभ्यंसस्तनमणिकपर्शुकाहनुनासिकाकर्णाक्षिभ्रूशङ्खादीनि स्रस्तानि व्यस्तानि च्युतानि स्थानेभ्यः स्कन्नानि वा स्युः परासुरयं पुरुषोऽचिरात् कालं मरिष्यतीति विद्यात्  ५<br>
तथाऽस्योच्छ्वासमन्यादन्तपक्ष्मचक्षुःकेशलोमोदरनखाङ्गुलीरालक्षयेत् तस्य चेदुच्छ्वासोऽतिदीर्घोऽतिह्रस्वो वा स्यात् परासुरिति विद्यात् तस्य चेन्मन्ये परिभृश्यमाने न स्पन्देयातां परासुरिति विद्यात् तस्य चेद्दन्ताः परिकीर्णाः श्वेता जातशर्कराः स्युः परासुरिति विद्यात् तस्य चेत् पक्ष्माणि जटाबद्धानि स्युः परासुरिति विद्यात् तस्य चेच्चक्षुषी प्रकृतिहीने विकृतियुक्ते--अत्युत्पिण्डिते अतिप्रविष्टे अतिजिह्मे अतिविषमे अतिमुक्तबन्धने अतिप्रस्रुते सततोन्मिषिते सततनिमिषिते निमिषोन्मेषातिप्रवृत्ते विभ्रान्तदृष्टिके विपरीतदृष्टिके हीनदृष्टिके व्यस्तदृष्टिके नकुलान्धे कपोतान्धे अलातवर्णे कृष्णपीतनीलश्यावताम्रहरितहारिद्रशुक्लवैकारिकाणां वर्णानामन्यतमेनातिप्लुते वा स्यातां तदा परासुरिति विद्यात् अथास्य केशलोमान्यायच्छेत् तस्य चेत् केशलोमान्यायम्यमानानि प्रलुच्येरन् न चेद्वेदयेयुस्तं परासुरिति विद्यात् तस्य चेदुदरे सिराः प्रकाशेरञ् श्यावताम्रनीलहारिद्रशुक्ला वा स्युः परासुरिति विद्यात् तस्य चेन्नखा वीतमांसशोणिताः पक्वजाम्बववर्णाः स्युः परासुरिति विद्यात्अथास्याङ्गुलीरायच्छेत् तस्य चेदङ्गुलय आयम्यमाना न स्फुटेयुः परासुरिति विद्यात्  ६<br>
तत्र श्लोकः--<br>
एतान् स्पृश्यान् बहून् भावान् यः स्पृशन्नवबुध्यते  <br>
आतुरे न स संमोहमायुर्ज्ञानस्य गच्छति  ७<br>
इत्यग्निवेशकृते तन्त्रे चर्रकप्रतिसंस्कृते इन्द्रियस्थाने परिमर्शनीयमिन्द्रियं <br>
नाम तृतीयोऽध्यायः  ३<br>
<br>
<a name="chapter4">चतुर्थोऽध्यायः</a><br>
अथात इन्द्रियानीकमिन्द्रियं व्याख्यास्यामः  १<br>
इति ह स्माह भगवानात्रेयः  २<br>
इन्द्रियाणि यथा जन्तोः परीक्षेत विशेषवित्  <br>
ज्ञातुमिच्छन् भिषङ्मानमायुषस्तन्निबोधत  ३<br>
अनुमानात परीक्षेत दर्शनादीनि तत्त्वतः  <br>
अद्धा हि विदितं ज्ञानमिन्द्रियाणामतीन्द्रियम्  ४<br>
स्वस्थेभ्यो विकृतं यस्य ज्ञानमिन्द्रियसंश्रयम्  <br>
आलक्ष्येतानिमित्तेन लक्षणं मरणस्य तत्  ५<br>
इत्युक्तं लक्षणं सम्यगिन्द्रियेष्वशुभोदयम्  <br>
तदेव तु पुनर्भूयो विस्तरेण निबोधत  ६<br>
घनीभूतमिवाकाशमाकाशमिव मेदिनीम्  <br>
विगीतमुभयं ह्येतत् पश्यन् मरणमृच्छति  ७<br>
यस्य दर्शनमायाति मारुतोऽम्बरगोचरः  <br>
अग्निर्नायाति चादीप्तस्तस्यायुःक्षयमादिशेत्  ८<br>
जले सुविमले जालमजालावतते नरः  <br>
स्थिते गच्छति वा दृष्ट्वा जीवितात् परिमुच्यते  ९<br>
जाग्रत् पश्यति यः प्रेतान् रक्षांसि विविधानि च  <br>
अन्यद्वाऽप्यद्भुतं किञ्चिन्न स जीवितुमर्हति  १०<br>
योऽग्निं प्रकृतिवर्णस्थ नीलं पश्यति निष्प्रभम्  <br>
कृष्णं वा यदि वा शुक्लं निशां व्रजति सप्तमीम्  ११<br>
मरीचीनसतो मेघान्मेघान् वाऽप्यसतोऽम्बरे  <br>
विद्युतो वा विना मेघैः पश्यन् मरणमृच्छति  १२<br>
मृन्मयीमिव यः पात्रीं कृष्णाम्बरसमावृताम्  <br>
आदित्यमीक्षते शुद्धं चन्द्रं वा न स जीवति  १३<br>
अपर्वणि यदा पश्येत् सूर्याचन्द्रमसोर्ग्रहम्  <br>
अव्याधितो व्याधितो वा तदन्तं तस्य जीवितम्  १४<br>
नक्तं सूर्यमहश्चन्द्रमनग्नौ धूममुत्थितम्  <br>
अग्निं वा निष्प्रभं रात्रो दृष्ट्वा मरणमृच्छति  १५<br>
प्रभावतः प्रभाहीनान्निष्प्रभांश्च प्रभावतः  <br>
नरा विलिङ्गान् पश्यन्ति भावान् भावाञ्जिहासवः  १६<br>
व्याकृतीनि विवर्णानि विसंख्योपगतानि च  <br>
विनिमित्तानि पश्यन्ति रूपाण्यायुःक्षये नराः  १७<br>
यश्च पश्यत्यदृश्यान् वै दृश्यान् यश्च न पश्यति  <br>
तावुभौ पश्यतः क्षिप्रं यमक्षयमसंशयम्  १८<br>
अशब्दस्य च यः श्रोता शब्दान् यश्च न बुध्यते  <br>
द्वावप्येतौ यथा प्रेतौ तथा ज्ञेयौ विजानता  १९<br>
संवृत्याङ्गुलिभिः कर्णौ ज्वालाशब्दं य आतुरः  <br>
न शृणोति गतासुं तं बुद्धिमान् परिवर्जयेत्  २०<br>
विपर्ययेण यो विद्याद्गन्धानां साध्वसाधुताम्  <br>
न वा तान् सर्वशो विद्यात्तं विद्याद्विगतायुषम्  २१<br>
यो रसान्न विजानाति न वा जानाति तत्त्वतः  <br>
मुखपाकादृते पक्वं तमाहुः कुशला नरम्  २२<br>
उष्णाञ्छीतान् खराञ्छ्लक्ष्णान्मृदूनपि च दारुणान्  <br>
स्पृश्यान् स्पृष्ट्वा ततोऽन्यत्वं मुमूर्षुस्तेषु मन्यते  २३<br>
अन्तरेण तपस्तीव्रं योगं वा विधिपूर्वकम्  <br>
इन्द्रियैरधिकं पश्यन् पञ्चत्वमधिगच्छति  २४<br>
इन्द्रियाणामृते दृष्टेरिन्द्रियार्थानदोषजान्  <br>
नरः पश्यति यः कश्चिदिन्द्रियैर्न स जीवति  २५<br>
स्वस्थाः प्रज्ञाविपर्यासैरिन्द्रियार्थेषु वैकृतम्  <br>
पश्यन्ति येऽसद्बहुशस्तेषां मरणमादिशेत्  २६<br>
तत्र श्लोकः--<br>
एतदिन्द्रियविज्ञानं यः पश्यति यथातथम्  <br>
मरणं जीवितं चैव स भिषक् ज्ञातुमर्हति  २७<br>
इत्यग्निवेशकृते तन्त्रे चरकप्रतिसंस्कृते इन्द्रियस्थाने इन्द्रियानीकमिन्द्रियं <br>
नाम चतुर्थोऽध्यायः  ४<br>
<br>
<a name="chapter5">पञ्चमोऽध्यायः</a><br>
अथातः पूर्वरूपीयमिन्द्रियं व्याख्यास्यामः  १<br>
इति ह स्माह भगवानात्रेयः  २<br>
पूर्वरूपाण्यसाध्यानां विकाराणां पृथक् पृथक्  <br>
भिन्नाभिन्नानि वक्ष्यामो भिषजां ज्ञानवृद्धये  ३<br>
पूर्वरूपाणि सर्वाणि ज्वरोक्तान्यतिमात्रया  <br>
यं विशन्ति विशत्येनं मृत्युर्ज्वरपुरःसरः  ४<br>
अन्यस्यापि च रोगस्य पूर्वरूपाणि यं नरम्  <br>
विशन्त्यनेन कल्पेन तस्यापि मरणं ध्रुवम्  ५<br>
पूर्वरूपैकदेशांस्तु वक्ष्यामोऽन्यान् सुदारुणान्  <br>
ये रोगाननुबध्नन्ति मृत्युर्यैरनुबध्यते  ६<br>
बलं च हीयते यस्य प्रतिश्यायश्च वर्धते  <br>
तस्य नागीप्रसक्तस्य शोषोऽन्तायोपजायते  ७<br>
श्वभिरुष्ट्रैः खरैर्वाऽपि याति यो दक्षिणां दिशम्  <br>
स्वप्ने यक्ष्माणमासाद्य जीवितं स विमुञ्चति  ८<br>
प्रेतैः सह पिबेन्मद्यं स्वप्ने यः कृष्यते शुना  <br>
सुघोरं ज्वरमासाद्य जीवितं स विमुञ्चति  ९<br>
लाक्षारक्ताम्बराभं यः पश्यत्यम्वरमन्तिकात्  <br>
स रक्तपितमासाद्य तेनैवान्ताय नीयते  १०<br>
रक्तस्रग्रक्तसर्वाङ्गो रक्तवासा मुहुर्हसन्  <br>
यः स्वप्ने ह्रियते नार्या स रक्तं प्राप्य सीदति  ११<br>
शूलाटोपान्त्रकूजाश्च दौर्बल्यं चातिमात्रया  <br>
नखादिषु च वैवर्ण्यं गुल्मेनान्तकरो ग्रहः  १२<br>
लता कण्टकिनी यस्य दारुणा हृदि जायते  <br>
स्वप्ने गुल्मस्तमन्ताय क्रूरो विशति मानवम्  १३<br>
कायेऽल्पमपि संस्पृष्टं सुभृशं यस्य दीर्यते  <br>
क्षतानि च न रोहन्ति कुष्ठैर्मृत्युर्हिनस्ति तम्  १४<br>
नग्नस्याज्यावसिक्तस्य जुह्वतोऽग्निमनर्चिषम्  <br>
पद्मान्युरसि जायन्ते स्वप्ने कुष्ठैर्मरिष्यतः  १५<br>
स्नातानुलिप्तगात्रेऽपि यस्मिन् गृध्नन्ति मक्षिकाः  <br>
स प्रमेहेण संस्पर्शं प्राप्य तेनैव हन्यते  १६<br>
स्नेहं बहुविधं स्वप्ने चण्डालैः सह यः पिबेत्  <br>
बध्यते स प्रमेहेण स्पृश्यतेऽन्ताय मानवः  १७<br>
ध्यानायासौ तथोद्वेगो मोहश्चास्थानसंभवः  <br>
अरतिर्बलहानिश्च मृत्युरुन्मादपूर्वकः  १८<br>
आहारद्वेषिणं पश्यन् लुप्तचित्तमुदर्दितम्  <br>
विद्याद्धीरो मुमूर्षुं तमुन्मादेनातिपातिना  १९<br>
क्रोधनं त्रासबहुलं सकृत्प्रहसिताननम्  <br>
मूर्च्छापिपासाबहुलं हन्त्युन्मादः शरीरिणम्  २०<br>
नृत्यन् रक्षोगणैः साकं यः स्वप्नेऽम्भसि सीदति  <br>
स प्राप्य भृशमुन्मादं याति लोकमतः परम्  २१<br>
असत्तमः पश्यति यः शृणोत्यप्यसतः स्वनान्  <br>
बहून् बहुविधान् जाग्रत्सोऽपस्मारेण बध्यते  २२<br>
मत्तं नृत्यन्तमाविध्य प्रेतो हरति यं नरम्  <br>
स्वप्ने हरति तं मृत्युरपस्मारपुरःसरः  २३<br>
स्तभ्येते प्रतिबुद्धस्य हनू मन्ये तथाऽक्षिणी  <br>
यस्य तं बहिरायामो गृहीत्वा हन्त्यसंशयम्  २४<br>
शष्कुलीर्वाऽप्यपूपान् वा स्वप्ने खादति यो नरः  <br>
स चेत्तादृक् छर्दयति प्रतिबुद्धो न जीवति  २५<br>
एतानि पूर्वरूपाणि यः सम्यगवबुध्यते  <br>
स एषामनुबन्धं च फलं च ज्ञातुमर्हति  २६<br>
इमांश्चाप्यपरान् स्वप्नान् दारुणानुपलक्षयेत्  <br>
व्याधितानां विनाशाय क्लेशाय महतेऽपि वा  २७<br>
यस्योत्तमाङ्गे जायन्ते वंशगुल्मलतादयः  <br>
वयांसि च विलीयन्ते स्वप्ने मौण्ड्यमियाच्च यः  २८<br>
गृध्रोलूकश्वकाकाद्यैः स्वप्ने यः परिवार्यते  <br>
रक्षःप्रेतपिशाचस्त्रीचण्डालद्रविडान्ध्रकैः  २९<br>
वंशवेत्रलतापाशतृणकण्टकसङ्कटे  <br>
संसज्जति हि यः स्वप्ने यो गच्छन् प्रपतत्यपि  ३०<br>
भूमो पांशूपधानायां वल्मीके वाऽथ भस्मनि  <br>
श्मशानायतने श्वभ्रे स्वप्ने यः प्रपतत्यपि  ३१<br>
कलुषेऽम्भसि पङ्के वा कूपे वा तमसाऽऽवृते  <br>
स्वप्ने मज्जति शीघ्रेण स्रोतसा ह्रियते च यः  ३२<br>
स्नेहपानं तथाऽभ्यङ्गः प्रच्छर्दनविरेचने  <br>
हिरण्यलाभः कलहः स्वप्ने बन्धपराजयौ  ३३<br>
उपानद्युगनाशश्च प्रपातः पादचर्मणोः  <br>
हर्षः स्वप्ने प्रकुपितैः पितृभिश्चावभर्त्सनम्  ३४<br>
दन्तचन्द्रार्कनक्षत्रदेवतादीपचक्षुषाम्  <br>
पतनं वा विनाशो वा स्वप्ने भेदो नगस्य वा  ३५<br>
रक्तपुष्पं वनं भूमिं पापकर्मालयं चिताम्  <br>
गुहान्धकारसंबाधं स्वप्ने यः प्रविशत्यपि  ३६<br>
रक्तमाली हसन्नुच्चैर्दिग्वासा दक्षिणां दिशम्  <br>
दारुणामटवीं स्वप्ने कपियुक्तेन याति वा  ३७<br>
काषायिणामसौम्यानां नग्नानां दण्डधारिणाम्  <br>
कृष्णानां रक्तनेत्राणां स्वप्ने नेच्छन्ति दर्शनम्  ३८<br>
कृष्णा पापा निराचारा दीर्घकेशनखस्तनी  <br>
बिरागमाल्यवसना स्वप्ने कालनिशा मता  ३९<br>
एत्येते दारुणाः स्वप्ना रोगी यैर्याति पञ्चताम्  <br>
अरोगः संशयं गत्वा कश्चिदेव प्रमुच्यते  ४०<br>
मनोवहानां पूर्णत्वाद्दोषैरतिबलैस्त्रिभिः  <br>
स्रोतसां दारुणान् स्वप्नान् काले पश्यति दारुणे  ४१<br>
नातिप्रसुप्तः पुरुषः सफलानफलांस्तथा  <br>
इन्द्रियेशेन मनसा स्वप्नान् पश्यत्यनेकधा  ४२<br>
दृष्टं श्रुतानुभूतं च प्रार्थितं कल्पितं तथा  <br>
भाविकं दोषजं चैव स्वप्नं सप्तविधं विदुः  ४३<br>
तत्र पञ्चविधं पूर्वमफलं भिषगादिशेत्  <br>
दिवास्वप्नमतिह्रस्वमतिदीर्घं च बुद्धिमान्  ४४<br>
दृष्टः प्रथमरात्रे यः स्वप्नः सोऽल्पफलो भवेत्  <br>
स स्वपेद्यं पुनर्दृष्ट्वा स सद्यः स्यान्महाफलः  ४५<br>
अकल्याणमपि स्वप्नं दृष्ट्वा तत्रैव यः पुनः  <br>
पश्येत् सौम्यं शुभाकारं तस्य विद्याच्छुभं फलम्  ४६<br>
तत्र श्लोकः--<br>
पूर्वरूपाण्यथ स्वप्नान् य इमान् वेत्ति दारुणान्  <br>
न स मोहादसाध्येषु कर्माण्यारभते भिषक्  ४७<br>
इत्यग्निवेशकृते तन्त्रे चरकप्रतिसंस्कृते इन्द्रियस्थाने पूर्वरूपीयमिन्द्रियं नाम <br>
पञ्चमोऽध्यायः  ५<br>
<br>
<a name="chapter6">षष्ठोऽध्यायः</a><br>
अथातः कतमानिशरीरीयमिन्द्रियं व्याख्यास्यामः  १<br>
इति ह स्माह भगवानात्रेयः  २<br>
कतमानि शरीराणि व्याधिमन्ति महामुने  <br>
यानि वैद्यः परिहरेद्येषु कर्म न सिध्यति  ३<br>
इत्यात्रेयोऽग्निवेशेन प्रश्नं पृष्टः सुदुर्वचम्  <br>
आचचक्षे यथा तस्मै भगवांस्तन्निबोधत  ४<br>
यस्य वै भाषमाणस्य रुजत्यूर्ध्वमुरो भृशम्  <br>
अन्नं च च्यवते भुक्तं स्थितं चापि न जीर्यति  ५<br>
बलं च हीयते शीघ्रं तृष्णा चातिप्रवर्धते  <br>
जायते हृदि शूलं च तं भिषक् परिवर्जयेत्  ६<br>
हिक्का गम्भीरजा यस्य शोणितं चातिसार्यते  <br>
न तस्मै भेषजं दद्यात् स्मरन्नात्रेयशासनम्  ७<br>
आनाहश्चातिसारश्च यमेतौ दुर्बलं नरम्  <br>
व्याधितं विशतो रोगौ दुर्लभं तस्य जीवितम्  ८<br>
आनाहश्चातितृष्णा च यमेतौ दुर्बलं नरम्  <br>
विशतो विजहत्येनं प्राणा नातिचिरान्नरम्  ९<br>
ज्वरः पौर्वाह्णिको यस्य शुष्ककासश्च दारुणः  <br>
बलमांसविहीनस्य यथा प्रेतस्तथैव सः  १०<br>
यस्य मूत्रं पुरीषं च ग्रथितं संप्रवर्तते  <br>
निरूष्मणो जठरिणः श्वसनो न स जीवति  ११<br>
श्वयथुर्यस्य कुक्षिस्थो हस्तपादं विसर्पति  <br>
जातिसङ्घं स संक्लेश्य तेन रोगेण हन्यते  १२<br>
श्वयथुर्यस्य पादस्थस्तथा स्रस्ते च पिण्डिके  <br>
सीदतश्चाप्युभे जङ्घे तं भिषक् परिवर्जयेत्  १३<br>
शूनहस्तं शूनपादं शूनगुह्योदरं नरम्  <br>
हीनवर्णबलाहारमौषधैर्नोपपादयेत्  १४<br>
उरोयुक्तो बहुश्लेष्मा नीलः पीतः सलोहितः  <br>
सततं च्यवते यस्य दूरात्तं परिवर्जयेत्  १५<br>
हृष्टरोमा सान्द्रमूत्रः शूनः कासज्वरार्दितः  <br>
क्षीणमांसो नरो दूराद्वर्ज्यो वैद्येन जानता  १६<br>
त्रयः प्रकुपिता यस्य दोषाः कष्टाभिलक्षिताः  <br>
कृशस्य बलहीनस्य नास्ति तस्य चिकित्सितम्  १७<br>
ज्वरातिसारौ शोफान्ते श्वयथुर्वा तयोः क्षये  <br>
दुर्बलस्य विशेषेण नरस्यान्ताय जायते  १८<br>
पाण्डुरश्च कृशोऽत्यर्थं तृष्णयाऽभिपरिप्लुतः  <br>
डम्बरी कुपितोच्छ्वासः प्रत्याख्येयो विजानता  १९<br>
हनुमन्याग्रहस्तृष्णा वलह्रासोऽतिमात्रया  <br>
प्राणाश्चोरसि वर्तन्ते  यस्य तं परिवर्जयेत्  २०<br>
ताम्यत्यायच्छते शर्म न किञ्चिदपि विन्दति  <br>
क्षीणमांसबलाहारो मुमूर्षुरचिरान्नरः  २१<br>
विरुद्धयोनयो यस्य विरुद्धोपक्रमा भृशम्  <br>
वर्धन्ते दारुणा रोगाः शीघ्रं शीघ्रं स हन्यते  २२<br>
बलं विज्ञानमारोग्यं ग्रहणी मांसशोणितम्  <br>
एतानि यस्य क्षीयन्ते क्षिप्रं क्षिप्रं स हन्यते  २३<br>
आरोग्यं हीयते यस्य प्रकृतिः परिहीयते  <br>
सहसा सहसा तस्य मृत्युर्हरति जीवितम् ॥  २४<br>
तत्र श्लोकः--<br>
इत्येतानि शरीराणि व्याधिमन्ति विवर्जयेत्  <br>
न ह्येषु धीराः पश्यन्ति सिद्धिं काञ्चिदुपक्रमात्  २५<br>
इत्यग्निवेशकृते तन्त्रे चरकप्रतिसंस्कृते इन्द्रियस्थाने कतमानिशरीरीयमिन्द्रियं <br>
नाम षष्ठोऽध्यायः  ६<br>
<br>
<a name="chapter7">सप्तमोऽध्यायः</a><br>
अथातः पन्नरूपीयमिन्द्रियं व्याख्यास्यामः  १<br>
इति ह स्माह भगवानात्रेयः  २<br>
दृष्ट्यां यस्य विजानीयात् पन्नरूपां कुमारिकाम्  <br>
प्रतिच्छायामयीमक्ष्णोर्नैनमिच्छेच्चिकित्सितुम्  ३<br>
ज्योत्स्नायामातपे दीपे सलिलादर्शयोरपि  <br>
अङ्गेषु विकृता यस्य च्छाया प्रेतस्तथैव सः  ४<br>
छिन्ना भिन्नाऽऽकुला च्छाया हीना वाऽप्यधिकाऽपि वा  <br>
नष्टा तन्वी द्विधा च्छिन्ना विकृता विशिरा च या  ५<br>
एताश्चान्याश्च याः काश्चित् प्रतिच्छाया विगर्हिताः  <br>
सर्वा मुमूर्षतां ज्ञेया न चेल्लक्ष्यनिमित्तजाः  ६<br>
संस्थानेन प्रमाणेन वर्णेन प्रभया तथा  <br>
छाया विवर्तते  यस्य स्वस्थोऽपि प्रेत एव सः  ७<br>
संस्थानमाकृतिर्ज्ञेया सुषमा विषमा च सा  <br>
मध्यमल्पं महच्चोक्तं प्रमाणं त्रिविधं नृणाम्  ८<br>
प्रतिप्रमाणसंस्थाना जलादर्शातपादिषु  <br>
छाया या सा प्रतिच्छाया च्छाया वर्णप्रभाश्रया  ९<br>
खादीनां पञ्च पञ्चानां छाया विविधलक्षणाः  <br>
नाभसी निर्मला नीला सस्नेहा सप्रभेव च  १०<br>
रूक्षा श्यावारुणा या तु वायवी सा हतप्रभा  <br>
विशुद्धरक्ता त्वाग्नेयी दीप्ताभा दर्शनप्रिया  ११<br>
शुद्धवैदूर्यविमला सुस्निग्धा चाम्भसी मता  <br>
स्थिरा स्निग्धा घना श्लक्ष्णा श्यामा श्वेता च पार्थिवी  १२<br>
वायवी गर्हिता त्वासां चतस्रः स्युः सुखोदयाः  <br>
वायवी तु विनाशाय क्लेशाय महतेऽपि वा  १३<br>
स्यात्तैजसी प्रभा सर्वा सा तु सप्तविधा स्मृता  <br>
रक्ता पीता सिता श्यावा हरिता पाण्डुराऽसिता  १४<br>
तासां याः स्युर्विकासिन्यः स्निग्धाश्च विपुलाश्च याः  <br>
ताः शुभा रूक्षमलिनाः संक्षिप्ताश्चाशुभोदयाः  १५<br>
वर्णमाक्रामति च्छाया भास्तु वर्णप्रकाशिनी  <br>
आसन्ना लक्ष्यते च्छाया भाः प्रकृष्टा प्रकाशते  १६<br>
नाच्छायो नाप्रभः कश्चिद्विशेषाश्चिह्नयन्ति तु  <br>
नृणां शभाशुभोत्पत्तिं काले छायाप्रभाश्रयाः  १७<br>
कामलाऽक्ष्णोर्मुखं पूर्णं शङ्खयोर्मुक्तमांसता  <br>
संत्रासश्चोष्णगात्रत्वं यस्य तं परिवर्जयेत्  १८<br>
उत्थाप्यमानः शयनात् प्रमोहं याति यो नरः  <br>
मुहुर्मुहुर्न सप्ताहं स जीवति विकत्थनः  १९<br>
संसृष्टा व्याधयो यस्य प्रतिलोमानुलोमगाः  <br>
व्यापन्ना ग्रहणी प्रायः सोऽर्धमासं न जीवति  २०<br>
उपरुद्धस्य रोगेण कर्शितस्याल्पमश्नतः  <br>
बहु मूत्रपुरीषं स्याद्यस्य तं परिवर्जयेत्  २१<br>
दुर्बलो बहु भुङ्क्ते यः प्राग्भुक्तादन्नमातुरः  <br>
अल्पमूत्रपुरीषश्च यथा प्रेतस्तथैव सः  २२<br>
इष्टं च गुणसंपन्नमन्नमश्नाति यो नरः  <br>
शश्वच्च बलवर्णाभ्यां हीयते न स जीवति  २३<br>
प्रकूजति प्रश्वसिति शिथिलं चातिसार्यते  <br>
बलहीनः पिपासार्तः शुष्कास्यो न स जीवति  २४<br>
ह्रस्वं च यः प्रश्वसिति व्याविद्धं स्पन्दते च यः  <br>
मृतमेव तमात्रेयो व्याचचक्षे पुनर्वसुः  २५<br>
ऊर्ध्वं च यः प्रश्वसिति श्लेष्माणा चाभिभूयते  <br>
हीनवर्णबलाहारो यो नरो न स जीवति  २६<br>
ऊर्ध्वाग्रे नयने यस्य मन्ये चारतकम्पने  <br>
बलहीनः पिपासार्तः शुष्कास्यो न स जीवति  २७<br>
यस्य गण्डावुपचितौ ज्वरकासौ च दारुणौ  <br>
शूली प्रद्वेष्टि चाप्यन्नं तस्मिन् कर्म न सिध्यति  २८<br>
व्यावृत्तमूर्धजिह्वास्यो भ्रुवौ यस्य च विच्युते  <br>
कण्टकैश्चाचिता जिह्वा यथा प्रेतस्तथैव सः  २९<br>
शोफश्चात्यर्थमुत्सिक्तं निःसृतौ वृषणौ भृशम्  <br>
अतश्चैव विपर्यासो विकृत्या प्रेतलक्षणम्  ३०<br>
निचितं यस्य मांसं स्यात्त्वगस्थिष्वेव दृश्यते  <br>
क्षीणस्यानश्नतस्तस्य मासमायुः परं भवेत्  ३१<br>
तत्र श्लोकः--<br>
इदं लिङ्गमरिष्टाख्यमनेकमभिजज्ञिवान्  <br>
आयुर्वेदविदित्याख्यां लभते कुशलो जनः  ३२<br>
इत्यग्निवेशकृते तन्त्रे चरकप्रतिसंस्कृते इन्द्रियस्थाने पन्नरूपीयमिन्द्रियं नाम <br>
सप्तमोऽध्यायः  ७<br>
<br>
<a name="chapter8">अष्टमोऽध्यायः</a><br>
अथातोऽवाक्शिरसीयमिन्द्रियं व्याख्यास्यामः  १<br>
इति ह स्माह भगवानात्रेयः  २<br>
अवाक्शिरा वा जिह्मा वा यस्य वा विशिरा भवेत्  <br>
जन्तो रूपप्रतिच्छाया नैनमिच्छेच्चिकित्सितुम्  ३<br>
जटीभूतानि पक्ष्माणि दृष्टिश्चापि निगृह्यते  <br>
यस्य जन्तोर्न तं धीरो भेषजेनोपपादयेत्  ४<br>
यस्य शूनानि वर्त्मानि न समायान्ति शुष्यतः  <br>
चक्षुषी चोपदिह्येते यथा प्रेतस्तथैव सः  ५<br>
भ्रुवोर्वा यदि वा मूर्ध्नि सीमन्तावर्तकान् बहून्  <br>
अपूर्वानकृतान् व्यक्तान् दृष्ट्वा मरणमादिशेत्  ६<br>
त्र्यहमेतेन जीवन्ति लक्षणेनातुरा नराः  <br>
अरोगाणां पुनस्त्वेतत् षड्रात्रं परमुच्यते  ७<br>
आयम्योत्पाटितान् केशान् यो नरो नावबुध्यते  <br>
अनातुरो वा रोगी वा षड्रात्रं नातिवर्तते  ८<br>
यस्य केशा निरभ्यङ्गा दृश्यन्तेऽभ्यक्तसन्निभाः  <br>
उपरुद्धायुषं ज्ञात्वा तं धीरः परिवर्जयेत्  ९<br>
ग्लायते नासिकावंशः पृथुत्वं यस्य गच्छति  <br>
अशूनः शूनसंकाशः प्रत्याख्येयः स जानता  १०<br>
अत्यर्थविवृता यस्य यस्य चात्यर्थसंवृता  <br>
जिह्मा वा परिशुष्का वा नासिका न स जीवति  ११<br>
मुखं शब्दश्रवावोष्ठौ शुक्लश्यावातिलोहितौ  <br>
विकृत्या यस्य वा नीलौ न स रोगाद्विमुच्यते  १२<br>
अस्थिश्वेता द्विजा यस्य पुष्पिताः पङ्कसंवृताः  <br>
विकृत्या न स रोगं तं विहायारोग्यमश्नुते  १३<br>
स्तब्धा निश्चेतना गुर्वी कण्टकोपचिता भृशम्  <br>
श्यावा शुष्काऽथवा शूना प्रेतजिह्वा विसर्पिणी  १४<br>
दीर्घमुच्छ्वस्य यो ह्रस्वं नरो निःश्वस्य ताम्यति  <br>
उपरुद्धायुषं ज्ञात्वा तं धीरः परिवर्जयेत्  १५<br>
हस्तौ पादौ च मन्ये च तालु चैवातिशीतलम्  <br>
भवत्यायुःक्षये क्रूरमथवाऽपि भवेन्मृदु  १६<br>
घट्टयञ्जानुना जानु पादावुद्यम्य पातयन्  <br>
योऽपास्यति मुहुर्वक्रमातुरो न स जीवति  १७<br>
दन्तैश्छिन्दन्नखाग्राणि नखैच्छिन्दञ्छिरोरुहान्  <br>
काष्ठेन भूमिं विलिखन्न रोगात् परिमुच्यते  १८<br>
दन्तान् खादति यो जाग्रदसाम्ना विरुदन् हसन्  <br>
विजानाति न चेद्दखं न स रोगाद्विमुच्यते  १९<br>
मुहुर्हसन् मुहुः क्ष्वेडन् शय्यां पादेन हन्ति यः  <br>
उच्चैश्छिद्राणि विमृशन्नातुरो न स जीवति  २०<br>
यैर्विन्दति पुरा भावैः समेतैः परमां रतिम्  <br>
तैरेवारममाणस्य ग्लास्नोर्मरणमादिशेत्  २१<br>
न बिभर्ति शिरो ग्रीवा न पृष्ठं भारमात्मनः  <br>
न हनू पिण्डमास्यस्थमातुरस्य मुमूर्षतः  २२<br>
सहसा ज्वरसंतापस्तृष्णा मूर्च्छा बलक्षयः  <br>
विश्लेषणं च सन्धीनां मुमूर्षोरुपजायते  २३<br>
गोसर्गे वदनाद्यस्य स्वेदः प्रच्यवते भृशम्  <br>
लेपज्वरोपतप्तस्य दुर्लभं तस्य जीवितम्  २४<br>
नोपैति कण्ठमाहारो जिह्वा कण्ठमुपैति च  <br>
आयुष्यन्तं गते जन्तोर्बलं च परिहीयते  २५<br>
शिरो विक्षिपते कृच्छान्मुञ्चयित्वा प्रपाणिकौ  <br>
ललाटस्रुप्रतस्वेदो मुमूर्षुश्च्युतबन्धनः  २६<br>
तत्र श्लोकः--<br>
इमानि लिङ्गानि नरेषु बुद्धिमान् विभावयेतावहितो मुमूर्षुषु  <br>
क्षणेन भूत्वा ह्युपयान्ति कानिचिन्नचाफलं लिङ्गमिहास्ति किञ्चन  २७<br>
इत्यग्निवेशकृते तन्त्रे चरकप्रतिसंस्कृते इन्द्रियस्थानेऽवाक्शिरसीयमिन्द्रियं <br>
नामाष्टमोऽध्यायः  ८<br>
<br>
<a name="chapter9">नवमोऽध्यायः</a><br>
अथातो यस्यश्यावनिमित्तीयमिन्द्रियं व्याख्यास्यामः  १<br>
इति ह स्माह भगवानात्रेयः  २<br>
यस्य श्यावे परिध्वस्ते हरिते चापि दर्शने  <br>
आपन्नो व्याधिरन्ताय ज्ञेयस्तस्य विजानता  ३<br>
निःसंज्ञः परिशुष्कास्यः समृद्धो व्याधिभिश्च यः  <br>
उपरुद्धायुषं ज्ञात्वा तं धीरः परिवर्जयेत्  ४<br>
हरिताश्च सिरा यस्य लोमकूपाश्च संवृत्ताः  <br>
सोऽम्लाभिलाषी पुरुषः पित्तान्मरणमश्नुते  ५<br>
शरीरान्ताश्च शोभन्ते शरीरं चोपशुष्यति  <br>
बलं च हीयते यस्य राजयक्ष्मा हिनस्ति तम्  ६<br>
अंसाभितापो हिक्का च छर्दनं शोणितस्य च  <br>
आनाहः पार्श्वशूलं च भवत्यन्ताय शोषिणः  ७<br>
वातव्याधिरपस्मारी कुष्ठी शोफी तथोदरी  <br>
गुल्मी च मधुमेही च राजयक्ष्मी च यो नरः  ८<br>
अचिकित्स्या भवन्त्येते बलमांसक्षये सति  <br>
अम्येष्वपि विकारेषु तान् भिषक् परिवर्जयेत्  ९<br>
विरेचनहृतानाहो यस्तृष्णानुगतो नरः  <br>
विरिक्तः पुनराध्माति यथा प्रेतस्तथैव सः  १०<br>
पेयं पातुं न शक्नोति कण्ठस्य च मुखस्य च  <br>
उरसश्च विशुष्कत्वाद्यो नरो न स जीवति  ११<br>
स्वरस्य दुर्बलीभावं हानिं च बलवर्णयोः  <br>
रोगवृद्धिमयुक्त्या च दृष्ट्वा मरणमादिशेत्  १२<br>
ऊर्ध्वश्वासं गतोष्माणं शूलोपहतवङ्क्षणम्  <br>
शर्म चानधिगच्छन्तं बुद्धिमान् परिवर्जयेत्  १३<br>
अपस्वरं भाषमाणं प्राप्तं मरणमात्मनः  <br>
श्रोतारं चाप्यशब्दस्य दूरतः परिवर्जयेत्  १४<br>
यं नरं सहसा रोगो दुर्बलं परिमुञ्चति  <br>
संशयप्राप्तमात्रेयो जीवितं तस्य मन्यते  १५<br>
अथ चेज्ज्ञातयस्तस्य याचेरन् प्रणिपाततः  <br>
रसेनाद्यादिति ब्रूयान्नास्मै दद्याद्विशोधनम्  १६<br>
मासेन चेन्न दृश्येत विशेषस्तस्य शोभनः  <br>
रसैश्चान्यैर्बहुविधैर्दुर्लभं तस्य जीवितम्  १७<br>
निष्ठ्यूतं च पुरीषं च रेतश्चाम्भसि मज्जति  <br>
यस्य तस्यायुषः प्राप्तमन्तमाहुर्मनीषिणः  १८<br>
निष्ठ्यूते यस्य दृश्यन्ते वर्णा बहुविधाः पृथक्  <br>
तच्च सीदत्यपः प्राप्य न स जीवितुमर्हति  १९<br>
पित्तमूष्मानुगं यस्य शङ्खौ प्राप्य विमूर्च्छति  <br>
स रोगः शङ्खको नाम्ना त्रिरात्राद्धन्ति जीवितम्  २०<br>
सफेनं रुधिरं यस्य मुहुरास्यात् प्रसिच्यते  <br>
शूलैश्च तुद्यते कुक्षिः प्रत्याख्येयस्तथाविधः  २१<br>
बलमांसक्षयस्तीव्रो रोगवृद्धिररोचकः  <br>
यस्यातुरस्य लक्ष्यन्ते त्रीन् पक्षान्न स जिवति  २२<br>
तत्र श्लोकौ--<br>
विज्ञानानि मनुष्याणां मरणे प्रत्युपस्थिते  <br>
भवन्त्येतानि संपश्येदन्यान्येवंविधानि च  २३<br>
तानि सर्वाणि लक्ष्यन्ते न तु सर्वाणि मानवम्  <br>
विशन्ति विनशिष्यन्तं तस्माद्बोध्यानि सर्वतः  २४<br>
इत्यग्निवेशकृते तन्त्रे चरकप्रतिसंस्कृते इन्द्रियस्थाने <br>
यस्यश्यावनिमित्तीयमिन्द्रियं नाम नवमोऽध्यायः  ९<br>
<br>
<a name="chapter10">दशमोऽध्यायः</a><br>
अथातः सद्योमरणीयमिन्द्रियं व्याख्यास्यामः  १<br>
इति ह स्माह भगवानात्रेयः  २<br>
सद्यस्तितिक्षतः प्राणाँल्लक्षणानि पृथक् पृथक्  <br>
अग्निवेश प्रवक्ष्यामि संस्पृष्टो यैर्न जीवति  ३<br>
वाताष्ठीला सुसंवृद्धा तिष्ठन्ती दारुणा हृदि  <br>
तृष्णयाऽभिपरीतस्य सद्यो मुष्णाति जीवितम्  ४<br>
पिण्डिके शिथिलीकृत्य जिह्मीकृत्य च नासिकाम्  <br>
वायुः शरीरे विचरन् सद्यो मुष्णाति जीवितम्  ५<br>
भ्रुवौ यस्य च्युते स्थानादन्तर्दाहश्च दारुणः  <br>
तस्य हिक्काकरो रोगः सद्यो मुष्णाति जीवितम्  ६<br>
क्षीणशोणितमांसस्य वायुरूर्ध्वगतिश्चरन्  <br>
उभे मन्ये समे यस्य सद्यो मुष्णाति जिवितम्  ७<br>
अन्तरेण गुदं गच्छन् नाभिं च सहसाऽनिलः  <br>
कृशस्य वंक्षक्षौ गृह्णन् सद्यो मुष्णाति जीवितम्  ८<br>
वितत्य पर्शुकाग्राणि गृहीत्वोरश्च मारुतः  <br>
स्तिमितस्यायताक्षस्य सद्यो मुष्णाति जीवितम्  ९<br>
हृदयं च गुदं चोभे गृहीत्वा मारुतो बली  <br>
दुर्बलस्य विशेषेण सद्यो मुष्णाति जीवितम्  १०<br>
वंक्षणं च गुदं चोभे गृहीत्वा मारुतो बली  <br>
श्वासं संजनयञ्जन्तोः सद्यो मुष्णाति जीवितम्  ११<br>
नाभिं मूत्रं वस्तिशीर्षं पुरीषं चापि मारुतः  <br>
प्रच्छिन्नं जनयञ्छूलं सद्यो मुष्णाति जीवितम्  १२<br>
भिद्येते वंक्षणौ यस्य वातशूलैः समन्ततः  <br>
भिन्नं पुरीषं तृष्णा च सद्यः प्राणाञ्जहाति सः  १३<br>
आप्लुतं मारुतेनेह शरीरं यस्य केवलम्  <br>
भिन्नं पुरीषं तृष्णा च सद्यो जह्यात् स जीवितम्  १४<br>
॥<br>
शरीरं शोफितं यस्य वाताशोफेन देहिनः  <br>
भिन्नं पुरीषं तृष्णा च सद्यो जह्यात् स जीवितम्  १५<br>
आमाशयसमुत्थाना यस्य स्यात् परिकर्तिका  <br>
भिन्नं पुरीषं तृष्णा च सद्यः प्राणाञ्जहाति सः  १६<br>
पक्वाशयसमुत्थाना यस्य स्यात् परिकर्तिका  <br>
तृष्णा गुदग्रहश्चोग्रः सद्यो जह्यात् स जीवितम्  १७<br>
पक्वाशयमधिष्ठाय हत्वा संज्ञां च मारुतः  <br>
कण्ठे घुर्घुरकं कृत्वा सद्यो हरति जीवितम्  १८<br>
दन्ताः कर्दमदिग्धाभा मुखं चूर्णकसन्निभम्  <br>
सिप्रायन्ते च गात्राणि लिङ्गं सद्यो मरिष्यतः  १९<br>
तृष्णाश्वासशिरोरोगमोहदौर्बल्यकूजनैः  <br>
स्पृष्टः प्राणाञ्जहात्याशु शकृद्भेदेन चातुरः  २०<br>
तत्र श्लोकः--<br>
एतानि खलु लिङ्गानि यः सम्यगवबुध्यते  <br>
स जीवितं च मर्त्यानां मरणं चावबुध्यते  २१<br>
इत्यग्निवेशकृते तन्त्रे चरकप्रतिसंस्कृते इन्द्रियस्थाने सद्योमरणीयमिन्द्रियं <br>
नाम दशमोऽध्यायः  १०<br>
<br>
<a name="chapter11">एकादशोऽध्यायः</a><br>
अथातोऽणुज्योतीयमिन्द्रियं व्याख्यास्यामः  १<br>
इति ह स्माह भगवानात्रेयः  २<br>
अणुज्योतिरनेकाग्रो दुश्छायो दुर्मनाः सदा  <br>
रतिं न लभते याति परलोकं समान्तरम्  ३<br>
बलिं बलिभृतो यस्य प्रणीतं नोपभुञ्जते  <br>
लोकान्तरगतः पिण्डं भुङ्क्ते संवत्सरेण सः  ४<br>
सप्तर्षीणां समीपस्थां यो न पश्यत्यरुन्धतीम्  <br>
सं वत्सरान्ते जन्तुः स संपश्यति महत्तमः   ५<br>
विकृत्या विनिमित्तं यः शोभामुपचयं धनम्  <br>
प्राप्नोत्यतो वा विभ्रंशं समान्तं तस्य जीवितम्  ६<br>
भक्तिः शीलं स्मृतिस्त्यागो बुद्धिर्बलमहेतुकम्  <br>
षडेतानि निवर्तन्ते षड्भिर्मासैर्मरिष्यतः  ७<br>
धमनीनामपूर्वाणां जालमत्यर्थशोभनम्  <br>
ललाटे दृश्यते यस्य षण्मासान्न स जीवति  ८<br>
लेखाभिश्चन्द्रवक्राभिर्ललाटमुपचीयते  <br>
यस्य तस्यायुषः षड्भिर्मासैरन्तं समादिशेत्  ९<br>
शरीरकम्पः संमोहो गतिर्वचनमेव च  <br>
मत्तस्येवोपलभ्यन्ते यस्य मासं न जीवति  १०<br>
रेतोमूत्रपुरीषाणि यस्य मज्जन्ति चाम्भसि  <br>
स मासात् स्वजनद्वेष्टा मृत्युवारिणि मज्जति  ११<br>
हस्तपादं मुखं चोभे विशेषाद्यस्य शुष्यतः  <br>
शूयेते वा विना देहात् स च मासं न जीवति  १२<br>
ललाटे मूर्ध्नि बस्तौ वा नीला यस्य प्रकाशते  <br>
राजी बलेन्दुकुटिला न स जीवितुमर्हति  १३<br>
प्रवालगुटिकाभासा यस्य गात्रे मसूरिकाः <br>
उत्पद्याशु विनश्यन्ति न चिरात् स विनश्यति  १४<br>
ग्रीवावमर्दो बलवाञ्जिह्वाश्वयथुरेव च  <br>
ब्रध्नास्यगलपाकश्च यस्य पक्वं तमादिशेत्  १५<br>
संभ्रमोऽतिप्रलापोऽतिभेदोऽस्थ्नामतिदारुणः  <br>
कालपाशपरीतस्य त्रयमेतत् प्रवर्तते  १६<br>
प्रमुह्य लुञ्चयेत् केशान् परिगृह्णात्यतीव च  <br>
नरः स्वस्थवदाहारमबलः कालचोदितः  १७<br>
समीपे चक्षुषोः कृत्वा मृगयेताङ्गुलीकरम्  <br>
स्मयतेऽपि च कालान्ध ऊर्ध्वगानिमिषेक्षणः  १८<br>
शयनादासनादङ्गात् काष्ठात् कुड्यादथापि वा  <br>
असन्मृगयते किञ्चित् स मुह्यन् कालचोदितः  १९<br>
अहास्यहासी संमुह्यन् प्रलेढि दशनच्छदौ  <br>
शीतपादकरोच्छ्वासो यो नरो न स जीवति  २०<br>
अह्वयंस्तं समीपस्थं स्वजनं जनमेव वा  <br>
महामोहावृतमनाः पश्यन्नपि न पश्यति  २१<br>
अयोगमतियोगं वा शरीरे मतिमान् भिषक्  <br>
खादीनां युगपद्दृष्ट्वा भेषजं नावचारयेत्  २२<br>
अतिप्रवृद्ध्या रोगाणां मनसश्च बलक्षयात्  <br>
वासमुत्सृजति क्षिप्रं शरीरी देहसंज्ञकम्  २३<br>
वर्णस्वरावग्निबलं वागिन्द्रियमनोबलम्  <br>
हीयतेऽसुक्षये निद्रा नित्या भवति वा न वा   २४<br>
भिषम्भेषजपानान्नगुरुमित्रद्विषश्च ये  <br>
वशगाः सर्व एवैते बोद्धव्याः समवर्तिनः  २५<br>
एतेषु रोगः क्रमते भेषजं प्रतिहन्यते  <br>
नैषामन्नानि भुञ्जीत न चोदकमपि स्पृशेत्  २६<br>
पादाः समेताश्चत्वारः संपन्नाः साधकैर्गुणैः  <br>
व्यर्था गतायुषो द्रव्यं विना नास्ति गुणोदयः  २७<br>
परीक्ष्यमायुर्भिषजा नीरुजस्यातुरस्य च  <br>
आयुर्ज्ञानफलं कृत्स्नमायुर्ज्ञे ह्यनुवर्तते  २८<br>
तत्र श्लोकः--<br>
क्रियापथमतिक्रान्ताः केवलं देहमाप्लुताः  <br>
चिह्नं कुर्वन्ति यद्दोषास्तदरिष्टं निरुच्यते   २९<br>
इत्यग्निवेशकृते तन्त्रे चरकप्रतिसंस्कृते इन्द्रियस्थानेऽणुज्योतीयमिन्द्रियं <br>
नामैकादशोऽध्यायः  ११<br>
<br>
<a name="chapter12">द्वादशोऽध्यायः</a><br>
अथातो गोमयचूर्णीयमिन्द्रियं व्याख्यास्यामः  १<br>
इति ह स्माह भगवानात्रेयः  २<br>
यस्य गोमयचूर्णाभं चूर्णं मूर्धनि जायते  <br>
सस्नेहं भ्रश्यते चैव मासान्तं तस्य जीवितम्  ३<br>
निकषन्निव यः पादौ च्युतांसः परिधावति  <br>
विकृत्या न स लोकेऽस्मिंश्चिरं वसति मानवः  ४<br>
यस्य स्नातानुलिप्तस्य पूर्वं शुष्यत्युरो भृशम्  <br>
आर्द्रेषु सर्वगात्रेषु सोऽर्धमासम् न जीवति  ५<br>
यमुद्दिश्यातुरं वैद्यः संवर्तयितुमौषधम्  <br>
यतमानो न शक्नोति दुर्लभं तस्य जीवितम्  ६<br>
विज्ञातं बहुशः सिद्धं विधिवच्चावचारितम्  <br>
न सिध्यत्योषधं यस्य नास्ति तस्य चिकित्सितम्  ७<br>
आहारमुपयुञ्जानो भिषजा सूपकल्पितम्  <br>
यः फलं तस्य नाप्नोति दुर्लभं तस्य जीवितम्  ८<br>
दूताधिकारे वक्ष्यामो लक्षणानि मुमूर्षताम्  <br>
यानि दृष्ट्वा भिषक् प्राज्ञः प्रत्याख्यायादसंयमम्  ९<br>
मुक्तकेशेऽथवा नग्ने रुदत्यप्रयतेऽथवा  <br>
भिषगभ्यागतम् दृष्ट्वा दूतं मरणमादिशेत्  १०<br>
सुप्ते भिषजि ये दूताश्छिन्दत्यपि च भिन्दति  <br>
आगच्छन्ति भिषक् तेषां न भर्तारमनुव्रजेत्  ११<br>
जुह्वत्यग्निं तथा पिण्डान् पितृभ्यो निर्वपत्यपि  <br>
वैद्ये दूता य आयान्ति ते घ्नन्ति प्रजिघांसवः  १२<br>
कथयत्यप्रशस्तानि चिन्तयत्यथवा पुनः  <br>
वैद्ये दूता मनुष्याणामागच्छन्ति मुमूर्षताम्  १३<br>
मृतदग्धविनष्टानि भजति व्याहरत्यपि  <br>
अप्रशस्तानि चान्यानि वैद्ये दूता मुमूर्षताम्  १४<br>
विकारसामान्यगुणे देशे कालेऽथवा भिषक्  <br>
दूतमभ्यागतं दृष्ट्वा नातुरं तमुपाचरेत्  १५<br>
दीनभीतद्रुतत्रस्तमलिनमसतीं स्त्रियम्   <br>
त्रीन् व्याकृतींश्च षण्डांश्च दूतान् विद्यान्मुमूर्षताम्  १६<br>
अङ्गव्यसनिनं दूतं लिङ्गिनं व्याधितं तथा  <br>
संप्रेक्ष्य चोग्रकर्माणं न वैद्यो गन्तुमर्हति  १७<br>
आतुरार्थमनुप्राप्तं खरोष्ट्ररथवाहनम्  <br>
दूतं दृष्ट्वा भिषग्विद्यादातुरस्य पराभवम्  १८<br>
पलालबुसमांसास्थिकेशलोमनखद्विजान्  <br>
मार्जनीं मुसलं शूर्पमुपानच्चर्म विच्युतम्  १९<br>
तृणकाष्ठतुषाङ्गारं स्पृशन्तो लोष्टमश्म च  <br>
तत्पूर्वदर्शने दूता व्याहरन्ति मुमूर्षताम्  २०<br>
यस्मिंश्च दूते ब्रुवति वाक्यमातुरसंश्रयम्  <br>
यश्येन्निमित्तमशुभं तं च नानुव्रजेद्भिषक्  २१<br>
तथा व्यसनिनं प्रेतं प्रेतालङ्कारमेव वा  <br>
भिन्नं दग्धं विनष्टं वा तदादीनि वचांसि वा  २२<br>
रसो वा कटुकस्तीव्रो गन्धो वा कौणपो महान्  <br>
स्पर्शो वा विपुलः क्रूरो यद्वाऽन्यदशुभं भवेत्  २३<br>
तत्पूर्वमभितो वाक्यं वाक्यकालेऽथवा पुनः  <br>
दूतानां व्याहृतं श्रुत्वा धीरो मरणमादिशेत्  २४<br>
इति दूताधिकारोऽयमुक्तः कृत्स्नो मुमूर्षताम्  <br>
पथ्यातुरकुलानां च वक्ष्याम्यौत्पातिकं पुनः  २५<br>
अवक्षुतमथोत्क्रुष्टं स्खलनं पतनं तथा  <br>
आक्रोशः संप्रहारो च प्रतिषेधो निगर्हणम्  २६<br>
वस्त्रोष्णीषोत्तरासङ्गश्छत्रोपानद्युगाश्रयम्  <br>
व्यसनं दर्शनं चापि मृतव्यसिननां तथा  २७<br>
चैत्यध्वर्जपताकानां पूर्णानां पतनानि च  <br>
हतानिष्टप्रवादाश्च दूषणं भस्मपांशुभिः  २८<br>
पथच्छेदो बिडालेन शुना सर्पेण वा पुनः  <br>
मृगद्विजानां क्रूराणां गिरो दीप्तां दिशं प्रति  २९<br>
शयनसनयानानामुत्तानानां च दर्शनम्  <br>
इत्येतान्यप्रशस्तानि सर्वाण्याहुर्मनीषिणः  ३०<br>
एतानि पथि वैद्येन पश्यताऽऽतुरवेश्मनि  <br>
शृण्वता च न गन्तव्यं तदागारं विपश्चिता  ३१<br>
इत्यौत्पातिकमाख्यातं पथि वैद्यविगर्हितम्  <br>
इमामपि च बुध्येत गृहावस्थां मुमूर्षताम्  ३२<br>
प्रवेशे पूर्णकुम्भाग्निमृद्बीजफलसर्पिषां  <br>
वृषब्राह्मणरत्नान्नदेवतानां च निर्गतिम्  ३३<br>
अग्निपूर्णानि पात्राणि भिन्नानि विशिखानि च  <br>
भिषङ् मुमूर्षतां वेश्म प्रविशन्नेव पश्यति  ३४<br>
छिन्नभिन्नानि दग्धानि भग्नानि मृदितानि च  <br>
दुर्बलानि च सेवन्ते मुमूर्षोर्वैश्मिका जनाः  ३५<br>
शयनं वसनं यानं गमनं भोजनं रुतम्  <br>
श्रूयतेऽमङ्गलं यस्य नास्ति तस्य चिकित्सितम्  ३६<br>
शयनं वसनं यानमन्यं वाऽपि परिच्छदम्  <br>
प्रेतवद्यस्य कुर्वन्ति सुहृदः प्रेत एव सः  ३७<br>
अन्नं व्यापद्यतेऽत्यर्थं ज्योतिश्चैवोपशाम्यति  <br>
निवाते सेन्धनं यस्य तस्य नास्ति चिकित्सितम्  ३८<br>
आतुरस्य गृहे यस्य भिद्यन्ते वा पतन्ति वा  <br>
अतिमात्रममत्राणि दुर्लभं तस्य जीवितम्  ३९<br>
भवन्ति चात्र--<br>
यदद्वादशभिरध्यायैर्व्यासतः परिकीर्तितम्  <br>
मुमूर्षतां मनुष्याणां लक्षणं जीवितान्तकृत्  ४०<br>
तत् समासेन वक्ष्यामः पर्यायान्तरमाश्रितम्  <br>
पर्यायवचनं ह्यर्थविज्ञानायोपपद्यते  ४१<br>
अत्यर्थं पुनरेवेयं विवक्षा नो विधीयते  <br>
तस्मिन्नेवाधिकरणे यत् पूर्वमभिशब्दितम्  ४२<br>
वसतां चरमं कालं शरीरेषु शरीरिणाम्  <br>
अभ्युग्राणां विनाशायु देहेभ्यः प्रविवत्सताम्  ४३<br>
इष्टांस्तितिक्षतां प्राणान् कान्तं वासं जिहासताम्  <br>
तन्त्रयन्त्रेषु भिन्नेषु तमोऽन्त्यं प्रविविक्षताम्  ४४<br>
अविनाशायेह रूपाणि यान्यवस्थान्तराणि च  <br>
भवन्ति तानि वक्ष्यामि यथोद्देशं यथागमम्  ४५<br>
प्राणाः समुपतप्यन्ते विज्ञानमुपरुध्यते  <br>
वमन्ति बलमङ्गानि चेष्टा व्युपरमन्ति च  ४६<br>
इन्द्रियाणि विनश्यन्ति खिलीभवति चेतना  <br>
औत्सुक्यं भजते सत्त्वं चेतो भीराविशत्यपि  ४७<br>
स्मृतिस्त्यजति मेधा च ह्रीश्रियो चापसर्पतः  <br>
उपप्लवन्ते पाप्मान ओजस्तेजश्च नश्यति  ४८<br>
शीलं व्यावर्ततेऽत्यर्थं भक्तिश्च परिवर्तते  <br>
विक्रियन्ते प्रतिच्छायाश्छायाश्च विकृतिं प्रति  ४९<br>
शुक्रं प्रच्यवते स्थानादुन्मार्गं भजतेऽनिलः  <br>
क्षयं मांसानि गच्छन्ति गच्छत्यसृगपि क्षयम्  ५०<br>
ऊष्माणः प्रलयं यान्ति विश्लेषं यान्ति सन्धयः  <br>
गन्धा विकृतिमायान्ति भेद वर्णस्वरौ तथा  ५१<br>
वैवर्ण्यं भजते कायः कायच्छिद्रं विशुष्यति  <br>
धूमः संजायते मूर्ध्नि दारुणाख्यश्च चूर्णकः  ५२<br>
सततस्पन्दना देशाः शरीरे येऽभिलक्षिताः  <br>
ते स्तम्भानुगताः सर्वे न चलन्ति कथंचन  ५३<br>
गुणाः शरीरदेशानां शीतोष्णमृदुदारुणाः  <br>
विपर्यासेन वर्तन्ते स्थानेष्वन्येषु तद्विधाः  ५४<br>
नखेषु जायते पुष्पं पङ्को दन्तेषु जायते  <br>
जटाः पक्ष्मसु जायन्ते सीमन्ताश्चापि मूर्धनि  ५५<br>
भेषजानि न संवृत्तिं प्राप्नुवन्ति यथारुचि  <br>
यानि चाप्युपपद्यन्ते तेषां वीर्यं न सिध्यति  ५६<br>
नानाप्रकृतयः क्रूरा विकारा विविधौषधाः  <br>
क्षिप्रं समभिवर्तन्ते प्रतिहत्य बलौजसी  ५७<br>
शब्दः स्पर्शो रसो रूपं गन्धश्चेष्टा विचिन्तितम्  <br>
उत्पद्यन्तेऽशुभान्येव प्रतिकर्मप्रवृत्तिषु  ५८<br>
दृश्यन्ते दारुणाः स्वप्ना दौरात्म्यमुपजायते  <br>
प्रेष्याः प्रतीषतां यान्ति प्रेताकृतिरुदीर्यते  ५९<br>
प्रकृतिर्हीयतेऽत्यर्थं विकृतिश्चाभिवर्धते  <br>
कृत्स्नामौत्पातिकं घोरमरिष्टमुपलक्ष्यते  ६०<br>
इत्येतानि मनुष्याणां भवन्ति विनशिष्यताम्  <br>
लक्षणानि यथोद्देशं यान्युक्तानि यथागमम्  ६१<br>
मरणायेह रूपाणि पश्यताऽपि भिषग्विदा  <br>
अपृष्टेन न वक्तव्यं मरणं प्रत्युपस्थितम्  ६२<br>
पृष्टेनापि न वक्तव्यं तत्र यत्रोपघातकम्  <br>
आतुरस्य भवेद्दुःखमथवाऽन्यस्य कस्यचित्  ६३<br>
अब्रुवन्मरणं तस्य नैनमिच्छेच्चिकित्सितुम्  <br>
यस्य पश्येद्विनाशाय लिङ्गानि कुशलो भिषक्  ६४<br>
लिङ्गेभ्यो मरणाख्येभ्यो विपरीतानि पश्यता  <br>
लिङ्गान्यारोग्यमागन्तु वक्तव्यं भिषजा ध्रुवम्  ६५<br>
दूतैरौत्पातिकैर्भावैः पथ्यातुरकुलाश्रयैः  <br>
आतुराचारशीलेष्टद्रव्यसंपत्तिलक्षणैः  ६६<br>
स्वाचारं दृष्टमव्यङ्गं यशस्यं शुक्लवाससम्  <br>
अमुण्डमजटं दूतं जातिवेशक्रियासमम्  ६७<br>
अनुष्ट्रखरयानस्थमसन्ध्यास्वग्रहेषु च  <br>
अदारुणेषु नक्षत्रेष्वनुग्रेषु ध्रुवेषु च  ६८<br>
विना चतुर्थी नवमीं विना रिक्तां चतुर्दशीम्  <br>
मध्याह्नमर्धरात्रं च भूकम्पं राहुदर्शनम्  ६९<br>
विना देशमशस्तं चाशस्तौत्पातिकलक्षणम्  <br>
दूतं प्रशस्तमव्यग्रं निर्दिशेदागतं भिषक्  ७०<br>
दध्यक्षतद्विजातीनां वृषभाणां नृपस्य च  ७१<br>
रत्नानां पूर्णकुम्भानां सितस्य तुरगस्य च  <br>
सुरध्वजपताकानां फलानां यावकस्य च  ७२<br>
कन्यापुंवर्धमानानां बद्धस्यैकपशोस्तस्था  <br>
पृथिव्या उद्धृतायाश्च वह्नेः प्रज्वलितस्य च  ७३<br>
मोदकानां सुमनसां शुक्लानां चन्दनस्य च  <br>
मनोज्ञस्यान्नपानस्य पूर्णस्य शकटस्य च  ७४<br>
नृभिर्धेन्वाः सवत्साया वडवायाः स्त्रियास्तथा  <br>
जीवञ्जीवकसिद्धार्थसारसप्रियवादिनाम्  ७५<br>
हंसानां शतपत्राणां चाषाणां शिखिनां तथा  <br>
मत्स्याजद्विजशङ्खानां प्रियङ्गूनां घृतस्य च  ७६<br>
रुचकादर्शसिद्धार्थरोचनानां च दर्शनम्  <br>
गन्धः सुरभिर्वर्णश्च सुशुक्लो मधुरो रसः  ७७<br>
मृगपक्षिमनुष्याणां प्रशस्ताश्च गिरः शुभाः  <br>
छत्रध्वजपताकानामुत्क्षेपणमभिष्टुतिः  ७८<br>
भेरीमृदङ्गशङ्खानां शब्दाः पुण्याहनिस्वनाः  <br>
वेदाध्ययनशब्दाश्च सुखो वायुः प्रदक्षिणः  ७९<br>
पथि वेश्मप्रवेशे तु विद्यादारोग्यलक्षणम्  <br>
मङ्गलाचारसंपन्न सातुरो वश्मिको जनः  ८०<br>
श्रद्दधानोऽनुकूलश्च प्रभूतद्रव्यसंग्रहः  <br>
धनैश्वर्यसुखावाप्तिरिष्टलाभः सुखेन च  ८१<br>
द्रव्याणां तत्र योग्यानां योजना सिद्धिरेव च  <br>
गृहप्रासादशैलानां नागानामृषभस्य च  ८२<br>
हयानां पुरुषाणां च स्वप्ने समधिरोहणम्  <br>
सोमार्काग्निद्विजातीनां गवां नणां पयस्विनाम्  ८३<br>
अर्णवानां प्रतरणं वृद्धिः संबाधनिःसृतिः  <br>
स्वप्ने देवैः सपितृभिः प्रसन्नैश्चाभिभाषणम्  ८४<br>
दर्शनं शुक्लवस्त्राणां ह्रदस्य विमलस्य च  <br>
मांसमत्स्यविषामेध्यच्छत्रादर्शपरिग्रहः  ८५<br>
स्वप्ने सुमनसां चैव शुक्लानां दर्शनं शुभम्  <br>
अश्वगोरथयानं च यानं पूर्वोत्तरेण च  <br>
रोदनं पतितोत्थानं द्विषतां चावमर्दनम्  ८६<br>
सत्त्वलक्षणसंयोगो भक्तिर्वैद्यद्विजातिषु  <br>
साध्यत्वं न च निर्वेदस्तदारोग्यस्य लक्षणम्  ८७<br>
आरोग्याद्बलमायुश्च सुखं च लभते महत्  <br>
इष्टांश्चाप्यपरान् भावान् पुरुषः शुभलक्षणः  ८८<br>
तत्र श्लोकौ--<br>
उक्तं गोमयचूर्णीये मरणारोग्यलक्षणम्  <br>
दूतस्वप्नातुरोत्पातयुक्तिसिद्धिव्यपाश्रयम्  ८९<br>
इतीदमुक्तं प्रकृतं यथातथं तदन्ववेक्ष्यं सततं भिषग्विदा  <br>
तथा हि सिद्धिं च यशश्च शाश्वतं स सिद्धकर्मा लभते धनानि च  ९०<br>
इत्यग्निवेशकृते तन्त्रे चरकप्रतिसंस्कृते इन्द्रियस्थाने गोमयचूर्णीयमिन्द्रियं <br>
नाम द्वादशोऽध्यायः  १२ <br> 

&nbsp; &nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbspइति इन्द्रियस्थान समाप्ता <br>

</p>

 
</div>

 
 


</div>


</div>

</div>
</div>





</div>
</div>

</body>


</html>
