<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<meta name="viewport" content="width=device-width,initial-scale=1.0">
<title>Nyaya Darshanam</title>
<link href="styles/vedic_literature.css" rel="stylesheet" type="text/css" />
</head>

<body>


<div id="container" >
<div id="gradient1"> 


  <div id="banner1"> 
  
  <div id="banner2"> 
<div id="maharishi">
</div>
  
  <h1> Maharishi University of Management </h1>
  
  </div>
    
  <div id="logo"> 
  
   <h2> Vedic Literature Collection</h2>
 
    </div>
 
  <div id="quote">
  
 <blockquote>"Close the eyes and transcend, open the eyes and read the Vedic Literature in Sanskrit." — Maharishi Mahesh Yogi</blockquote>
   
  </div>
 
  
  
   </div>
   
    
  <div id="content" style="height:29450px;">
  <div id="gradient">

 
 <div id="gradientbanner">
  
 <div id="navbanner"> 
 
 
<div class="navigation">  

<ul class= "nav-list">

<li class="buttons" >
<a href="http://vedicreserve.mum.edu/" > 40 Branches</a></li>


<li class="buttons" >
<a href="nyaya.htm" > Nyāya </a></li>

<li class="buttons" >
<a href="http://www.peterffreund.com/Dissertation/Freund_Dissertation_01_Introduction.pdf" > Reading Vedic Literature </a></li>

<li class="buttons" > <a href="https://mum.ent.sirsi.net/client/en_US/maharishivideolibrary/?rm=MSAE+114+THE+V0%7C%7C%7C1%7C%7C%7C0%7C%7C%7Ctrue" > Videos </a></li>

<li class="buttons" >
<a href="nyaya.pdf" > PDF </a></li>

<li class="buttons" >
<a href="nyaya_transliteration.pdf" > Transliteration </a></li>

<li class="buttons" >
<a href="http://vedicreserve.miu.edu/forty_branches_large_views/Nyaya.gif" > Nyāya in Physiology </a></li>

<li class="buttons" >
<a href="http://www.peterffreund.com/Dissertation/Freund_Dissertation_02_Vedic_Alphabet.pdf" > The Vedic Alphabet </a></li>

<li class="buttons" >
<a href="http://www.peterffreund.com/Dissertation/Freund_Dissertation_09_New_Paradigm_in_Education.pdf" > Consciousness-Based Education </a></li>


</ul>

</div>

</div>
</div>
<br>


<div id="text">

<div id="textname">

न्याय दर्शनम्<font color="#0755b5"> (Nyāya Darśanam) </FONT>


</div>
<div id="border0"> 

</div> 

<ul id= "chapterbuttons">

<li id="chapterbuttons" class>

<div style="margin-left: 100px; margin-right: -275px; padding-left: 200px; padding-right: 600x;"> </div>


<span class="verses">

<li id="chapterbuttons" class>
<a href="#chapter1">Chapter 1 </a></li>

<li id="chapterbuttons" class>
<a href="#chapter2"> 2 </a></li>

<li id="chapterbuttons" class>
<a href="#chapter3"> 3 </a></li>

<li id="chapterbuttons" class>
<a href="#chapter4"> 4 </a></li>

<li id="chapterbuttons" class>
<a href="#chapter5"> 5 </a></li>



</ul>

</span>

<div id="border1"> </div>


</div>

<br><div id="vedictext">
<h3><a name="chapter1">न्याय दर्शनम्</a> </h3>

<p> 


प्रथमोऽध्यायः  प्रथम आह्निकः<br/>
प्रमाणप्रमेयसंशयप्रयोजनदृष्टान्तसिद्धान्तावयवतर्कनिर्णयवादजल्पवितण्डाहेत्वाभास-<br/>
च्छलजातिनिग्रहस्थानानां तत्त्वज्ञानान्निःश्रेयसाधिगमः  १<br/>
दुःखजन्मप्रवृत्तिदोषमिथ्याज्ञानानामुत्तरोत्तरापाये तदनन्तरापायादपवर्गः  २<br/>
प्रत्यक्षानुमानोपमानशब्दाः प्रमाणानि  ३<br/>
इन्द्रियार्थसंनिकर्षोत्पन्नं ज्ञानमव्यपदेश्यमव्यभिचारि व्यवसायात्मकं प्रत्यक्षम्  ४<br/>
अथ तत्पूर्वकं त्रिविधमनुमानं पूर्ववच्छेषवत्सामान्यतो दृष्टं च  ५<br/>
प्रसिद्धसाधर्म्यात्साध्यसाधनमुपमानम्  ६<br/>
आप्तोपदेशः शब्दः  ७<br/>
स द्विविधो दृष्टादृष्टार्थत्वात्  ८<br/>
आत्मशरीरेन्द्रियार्थबुद्धिमनःप्रवृत्तिदोषप्रेत्यभावफलदुःखापवर्गास्तु प्रमेयम्  ९<br/>
इच्छाद्वेषप्रयत्नसुखदुःखज्ञानान्यात्मनो लिङ्गम्  १०<br/>
चेष्टेन्द्रियार्थाश्रयः शरीरम्  ११<br/>
घ्राणरसनचक्षुस्त्वक्श्रोत्राणीन्द्रियाणि भूतेभ्यः  १२<br/>
पृथिव्यापस्तेजो वायुराकाशमिति भूतानि  १३<br/>
गन्धरसरूपस्पर्शशब्दाः पृथिव्यादिगुणास्तदर्थाः  १४<br/>
बुद्धिरुपलब्धिर्ज्ञानमित्यनर्थान्तरम्  १५<br/>
युगपज्ज्ञानानुत्पत्तिर्मनसो लिङ्गम्  १६<br/>
प्रवृत्तिर्वाग्बुद्धिशरीरारम्भः  १७<br/>
प्रवर्तनालक्षणा दोषाः  १८<br/>
पुनरुत्पत्तिः प्रेत्यभावः  १९<br/>
प्रवृत्तिदोषजनितोऽर्थः फलम्  २०<br/>
बाधनालक्षणं दुःखम्  २१<br/>
तदत्यन्तविमोक्षोऽपवर्गः  २२<br/>
समानानेकधर्मोपपत्तेर्विप्रतिपत्तेरुपलब्ध्यनुपलब्ध्यव्यवस्थातश्च विशेषापेक्षो विमर्शः संशयः  २३<br/>
यमर्थमधिकृत्य प्रवर्तते तत्प्रयोजनम्  २४<br/>
लौकिकपरीक्षकाणां यस्मिन्नर्थे बुद्धिसाम्यं स दृष्टान्तः  २५<br/>
तन्त्राधिकरणाभ्युपगमसंस्थितिः सिद्धान्तः  २६<br/>
स चतुर्विधः सर्वतन्त्रप्रतितन्त्राधिकरणाभ्युपगमसंस्थित्यर्थान्तरभावात्  २७<br/>
सर्वतन्त्राविरुद्धस्तन्त्रेऽधिकृतोऽर्थः सर्वतन्त्रसिद्धान्तः  २८<br/>
समानतन्त्रसिद्धः परतन्त्रासिद्धः प्रतितन्त्रसिद्धान्तः  २९<br/>
यत्सिद्धावन्यप्रकरणसिद्धिः सोऽधिकरणसिद्धान्तः  ३०<br/>
अपरीक्षिताभ्युपगमात्तद्विशेषपरीक्षणमभ्युपगमसिद्धान्तः  ३१<br/>
प्रतिज्ञाहेतूदाहरणोपनयनिगमनान्यवयवाः  ३२<br/>
साध्यनिर्देशः प्रतिज्ञा  ३३<br/>
उदाहरणसाधर्म्यात्साध्यसाधनं हेतुः  ३४<br/>
तथा वैधर्म्यात्  ३५<br/>
साध्यसाधर्म्यात्तद्धर्मभावी दृष्टान्त उदाहरणम्  ३६<br/>
तद्विपर्ययाद्वा विपरीतम्  ३७<br/>
उदाहरणापेक्षस्तथेत्युपसंहारो न तथेति वा साध्यस्योपनयः  ३८<br/>
हेत्वपदेशात्प्रतिज्ञायाः पुनर्वचनं निगमनम्  ३९<br/>
अविज्ञाततत्त्वेऽर्थे कारणोपपत्तितस्तत्त्वज्ञानार्थमूहस्तर्कः  ४०<br/>
विमृश्य पक्षप्रतिपक्षाभ्यामर्थावधारणं निर्णयः  ४१<br/>
इति प्रथम आह्निकः<br/>
<br/>
प्रथमोऽध्यायः  द्वितीय आह्निकः<br/>
प्रमाणतर्कसाधनोपालम्भः सिद्धान्ताविरुद्धः पञ्चावयवोपपन्नः पक्षप्रतिपक्षपरिग्रहो वादः  १<br/>
यथोक्तोपपन्नश्छलजातिनिग्रहस्थानसाधनोपालम्भो जल्पः  २<br/>
स प्रतिपक्षस्थापनाहीनो वितण्डा  ३<br/>
सव्यभिचारविरुद्धप्रकरणसमसाध्यसमकालातीता हेत्वाभासाः  ४<br/>
अनैकान्तिकः सव्यभिचारः  ५<br/>
सिद्धान्तमभ्युपेत्य तद्विरोधी विरुद्धः  ६<br/>
यस्मात्प्रकरणचिन्ता स निर्णयार्थमपदिष्टः प्रकरणसमः  ७<br/>
साध्याविशिष्टः साध्यत्वात्साध्यसमः  ८<br/>
कालात्ययापदिष्टः कालातीतः  ९<br/>
वचनविघातोऽर्थविकल्पोपपत्त्या छलम्  १०<br/>
तत्त्रिविधं वाक्छलं सामान्यच्छलमुपचारच्छलं च  ११<br/>
अविशेषाभिहितेऽर्थे वक्तुरभिप्रायादर्थान्तरकल्पना वाक्छलम्  १२<br/>
सम्भवतोऽर्थस्यातिसामान्ययोगादसम्भूतार्थकल्पना सामान्यच्छलम्  १३<br/>
धर्मविकल्पनिर्देशेऽर्थसद्भावप्रतिषेध उपचारच्छलम्  १४<br/>
वाक्छलमेवोपचारच्छलं तदविशेषात्  १५<br/>
न तदर्थान्तरभावात्  १६<br/>
अविशेषे वा किञ्चित्साधर्म्यादेकच्छलप्रसङ्गः  १७<br/>
साधर्म्यवैधर्म्याभ्यां प्रत्यवस्थानं जातिः  १८<br/>
विप्रतिपत्तिरप्रतिपत्तिश्च निग्रहस्थानम्  १९<br/>
तद्विकल्पाज्जातिनिग्रहस्थानबहुत्वम्  २०<br/>
इति द्वितीय आह्निकः  इति प्रथमोऽध्यायः<br/>
<br/>
<a name="chapter2">द्वितीयोऽध्यायः  प्रथम आह्निकः</a><br/>
समानानेकधर्माध्यवसायादन्यतरधर्माध्यवसायाद्वा न संशयः  १<br/>
विप्रतिपत्त्यव्यवस्थाध्यवसायाच्च  २<br/>
विप्रतिपत्तौ च सम्प्रतिपत्तेः  ३<br/>
अव्यवस्थात्मनि व्यवस्थितत्वाच्चाव्यवस्थायाः  ४<br/>
तथात्यन्तसंशयस्तद्धर्मसातत्योपपत्तेः  ५<br/>
यथोक्ताध्यवसायादेव तद्विशेषापेक्षात्संशयेनासंशयो नात्यन्तसंशयो वा  ६<br/>
यत्र संशयस्तत्रैवमुत्तरोत्तरप्रसङ्गः  ७<br/>
प्रत्यक्षादीनामप्रामाण्यं त्रैकाल्यासिद्धेः  ८<br/>
पूर्वं हि प्रमाणसिद्धौ नेन्द्रियार्थसंनिकर्षात्प्रत्यक्षोत्पत्तिः  ९<br/>
पश्चात्सिद्धौ न प्रमाणेभ्यः प्रमेयसिद्धिः  १०<br/>
युगपत्सिद्धौ प्रत्यर्थनियतत्वात्क्रमवृत्तित्वाभावो बुद्धीनाम्  ११<br/>
त्रैकाल्यासिद्धेः प्रतिषेधानुपपत्तिः  १२<br/>
सर्वप्रमाणप्रतिषेधाच्च प्रतिषेधानुपपत्तिः  १३<br/>
तत्प्रामाण्ये वा न सर्वप्रमाणविप्रतिषेधः  १४<br/>
त्रैकाल्याप्रतिषेधश्च शब्दादातोद्यसिद्धिवत्तत्सिद्धेः  १५<br/>
प्रमेया च तुलाप्रामाण्यवत्  १६<br/>
प्रमाणतः सिद्धेः प्रमाणानां प्रमाणान्तरसिद्धिप्रसङ्गः  १७<br/>
तद्विनिवृत्तेर्वा प्रमाणसिद्धिवत्प्रमेयसिद्धिः  १८<br/>
न प्रदीपप्रकाशसिद्धिवत्तत्सिद्धेः  १९<br/>
क्वचिन्निवृत्तिदर्शनादनिवृत्तिदर्शनाच्च क्वचिदनेकान्तः  २०<br/>
प्रत्यक्षलक्षणानुपपत्तिरसमग्रवचनात्  २१<br/>
नात्ममनसोः संनिकर्षाभावे प्रत्यक्षोत्पत्तिः  २२<br/>
दिग्देशकालाकाशेष्वप्येवं प्रसङ्गः  २३<br/>
ज्ञानलिङ्गत्वादात्मनो नानवरोधः  २४<br/>
तदयौगपद्यलिङ्गत्वाच्च न मनसः  २५<br/>
प्रत्यक्षनिमित्तत्वाच्चेन्द्रियार्थयोः संनिकर्षस्य स्वशब्देन वचनम्  २६<br/>
सुप्तव्यासक्तमनसां चेन्द्रियार्थयोः संनिकर्षनिमित्तत्वात्  २७<br/>
तैश्चापदेशो ज्ञानविशेषाणाम्  २८<br/>
व्याहतत्वादहेतुः  २९<br/>
नार्थविशेषप्राबल्यात्  ३०<br/>
प्रत्यक्षमनुमानमेकदेशग्रहणादुपलब्धेः  ३१<br/>
न प्रत्यक्षेण यावत्तावदप्युपलम्भात्  ३२<br/>
साध्यत्वादवयविनि संदेहः  ३३<br/>
सर्वाग्रहणमवयव्यसिद्धेः  ३४<br/>
धारणाकर्षणोपपत्तेश्च  ३५<br/>
सेनावनवद्ग्रहणमिति चेन्नातीन्द्रियत्वादणूनाम्  ३६<br/>
रोधोपघातसादृश्येभ्यो व्यभिचारादनुमानमप्रमाणम्  ३७<br/>
नैकदेशत्राससादृश्येभ्योऽर्थान्तरभावात्  ३८<br/>
वर्तमानाभावः पततः पतितपतितव्यकालोपपत्तेः  ३९<br/>
तयोरप्यभावो वर्तमानाभावे तदपेक्षत्वात्  ४०<br/>
नातीतानागतयोरितरेतरापेक्षासिद्धिः  ४१<br/>
वर्तमानाभावे सर्वाग्रहणम्प्रत्यक्षानुपपत्तेः  ४२<br/>
कृतताकर्तव्यतोपपत्तेस्तूभयथा ग्रहणम्  ४३<br/>
अत्यन्तप्रायैकदेशसाधर्म्यादुपमानासिद्धिः  ४४<br/>
प्रसिद्धसाधर्म्यादुपमानसिद्धेर्यथोक्तदोषानुपपत्तिः  ४५<br/>
प्रत्यक्षेणाप्रत्यक्षसिद्धेः  ४६<br/>
नाप्रत्यक्षे गवये प्रमाणार्थमुपमानस्य पश्यामः  ४७<br/>
तथेत्युपसंहारादुपमानसिद्धेर्नाविशेषः  ४८<br/>
शब्दोऽनुमानमर्थस्यानुपलब्धेरनुमेयत्वात्  ४९<br/>
उपलब्धेरद्विप्रवृत्तित्वात्  ५०<br/>
सम्बन्धाच्च  ५१<br/>
आप्तोपदेशसामर्थ्याच्छब्दादर्थसम्प्रत्ययः  ५२<br/>
पूरणप्रदाहपाटनानुपलब्धेश्च सम्बन्धाभावः  ५३<br/>
शब्दार्थव्यवस्थानादप्रतिषेधः  ५४<br/>
न सामयिकत्वाच्छब्दार्थसम्प्रत्ययस्य  ५५<br/>
जातिविशेषे चानियमात्  ५६<br/>
तदप्रामाण्यमनृतव्याघातपुनरुक्तदोषेभ्यः  ५७<br/>
न कर्मकर्तृसाधनवैगुण्यात्  ५८<br/>
अभ्युपेत्य कालभेदे दोषवचनात्  ५९<br/>
अनुवादोपपत्तेश्च  ६०<br/>
वाक्यविभागस्य चार्थग्रहणात्  ६१<br/>
विध्यर्थवादानुवादवचनविनियोगात्  ६२<br/>
विधिर्विधायकः  ६३<br/>
स्तुतिर्निन्दा परकृतिः पुराकल्प इत्यर्थवादः  ६४<br/>
विधिविहितस्यानुवचनमनुवादः  ६५<br/>
नानुवादपुनरुक्तयोर्विशेषः शब्दाभ्यासोपपत्तेः  ६६<br/>
शीघ्रतरगमनोपदेशवदभ्यासान्नाविशेषः  ६७<br/>
मन्त्रायुर्वेदप्रामाण्यवच्च तत्प्रामाण्यमाप्तप्रामाण्यात्  ६८<br/>
इति प्रथम आह्निकः<br/>
<br/>
द्वितीयोऽध्यायः  द्वितीय आह्निकः<br/>
न चतुष्ट्वमैतिह्यार्थापत्तिसम्भवाभावप्रामाण्यात्  १<br/>
शब्द ऐतिह्यानर्थान्तरभावादनुमानेऽर्थापत्तिसम्भवाभावानर्थान्तरभावाच्चाप्रतिषेधः  २<br/>
अर्थापत्तिरप्रमाणमनैकान्तिकत्वात्  ३<br/>
अनर्थापत्तावर्थापत्त्यभिमानात्  ४<br/>
प्रतिषेधाप्रामाण्यं चानैकान्तिकत्वात्  ५<br/>
तत्प्रामाण्ये वा नार्थापत्त्यप्रामाण्यम्  ६<br/>
नाभावप्रामाण्यं प्रमेयासिद्धेः  ७<br/>
लक्षितेष्वलक्षणलक्षितत्वादलक्षितानां तत्प्रमेयसिद्धिः  ८<br/>
असत्यर्थे नाभाव इति चेन्नान्यलक्षणोपपत्तेः  ९<br/>
तत्सिद्धेरलक्षितेष्वहेतुः  १०<br/>
न लक्षणावस्थितापेक्षासिद्धेः  ११<br/>
प्रागुत्पत्तेरभावोपपत्तेश्च  १२<br/>
आदिमत्त्वादैन्द्रियकत्वात्कृतकवदुपचाराच्च  १३<br/>
न घटाभावसामान्यनित्यत्वान्नित्येष्वप्यनित्यवदुपचाराच्च  १४<br/>
तत्त्वभाक्तयोर्नानात्वस्य विभागादव्यभिचारः  १५<br/>
संतानानुमानविशेषणात्  १६<br/>
कारणद्रव्यस्य प्रदेशशब्देनाभिधानात्  १७<br/>
प्रागुच्चारणादनुपलब्धेरावरणाद्यनुपलब्धेश्च  १८<br/>
तदनुपलब्धेरनुपलम्भादावरणोपपत्तिः  १९<br/>
अनुपलम्भादप्यनुपलब्धिसद्भाववन्नावरणानुपपत्तिरनुपलम्भात्  २०<br/>
अनुपलम्भात्मकत्वादनुपलब्धेरहेतुः  २१<br/>
अस्पर्शत्वात्  २२<br/>
न कर्मानित्यत्वात्  २३<br/>
नाणुनित्यत्वात्  २४<br/>
सम्प्रदानात्  २५<br/>
तदन्तरालानुपलब्धेरहेतुः  २६<br/>
अध्यापनादप्रतिषेधः  २७<br/>
उभयोः पक्षयोरन्यतरस्याध्यापनादप्रतिषेधः  २८<br/>
अभ्यासात्  २९<br/>
नान्यत्वेऽप्यभ्यासस्योपचारात्  ३०<br/>
अन्यदन्यस्मादनन्यत्वादनन्यदित्यन्यताभावः  ३१<br/>
तदभावे नास्त्यनन्यता तयोरितरेतरापेक्षसिद्धेः  ३२<br/>
विनाशकारणानुपलब्धेः  ३३<br/>
अश्रवणकारणानुपलब्धेः सततश्रवणप्रसङ्गः  ३४<br/>
उपलभ्यमाने चानुपलब्धेरसत्त्वादनपदेशः  ३५<br/>
पाणिनिमित्तप्रश्लेषाच्छब्दाभावे नानुपलब्धिः  ३६<br/>
विनाशकारणानुपलब्धेश्चावस्थाने तन्नित्यत्वप्रसङ्गः  ३७<br/>
अस्पर्शत्वादप्रतिषेधः  ३८<br/>
विभक्त्यन्तरोपपत्तेश्च समासे  ३९<br/>
विकारादेशोपदेशात्संशयः  ४०<br/>
प्रकृतिविवृद्धौ विकारविवृद्धेः  ४१<br/>
न्यूनसमाधिकोपलब्धेर्विकाराणामहेतुः  ४२<br/>
द्विविधस्यापि हेतोरभावादसाधनं दृष्टान्तः  ४३<br/>
नातुल्यप्रकृतीनां विकारविकल्पात्  ४४<br/>
द्रव्यविकारवैषम्यवद्वर्णविकारविकल्पः  ४५<br/>
न विकारधर्मानुपपत्तेः  ४६<br/>
विकारप्राप्तानामपुनरापत्तेः  ४७<br/>
सुवर्णादीनां पुनरापत्तेरहेतुः  ४८<br/>
न तद्विकाराणां सुवर्णभावाव्यतिरेकात्  ४९<br/>
नित्यत्वेऽविकारादनित्यत्वे चानवस्थानात्  ५०<br/>
नित्यानामतीन्द्रियत्वात्तद्धर्मविकल्पाच्च वर्णविकाराणामप्रतिषेधः  ५१<br/>
अनवस्थायित्वे च वर्णोपलब्धिवत्तद्विकारोपपत्तिः  ५२<br/>
विकारधर्मित्वे नित्यत्वाभावात्कालान्तरे विकारोपपत्तेश्चाप्रतिषेधः  ५३<br/>
प्रकृत्यनियमाद्वर्णविकाराणाम्  ५४<br/>
अनियमे नियमान्नानियमः  ५५<br/>
नियमानियमविरोधादनियमे नियमाच्चाप्रतिषेधः  ५६<br/>
गुणान्तरापत्त्युपमर्दह्रासवृद्धिलेशश्लेषेभ्यस्तु विकारोपपत्तेर्वर्णविकारः  ५७<br/>
ते विभक्त्यन्ताः पदम्  ५८<br/>
व्यक्त्याकृतिजातिसंनिधावुपचारात्संशयः  ५९<br/>
या शब्दसमूहत्यागपरिग्रहसंख्यावृद्ध्युपचयवर्णसमासानुबन्धानां व्यक्तावुपचाराद्व्यक्तिः  ६०<br/>
न तदनवस्थानात्  ६१<br/>
सहचरणस्थानतादर्थ्यवृत्तमानधारणसामीप्ययोगसाधनाधिपत्येभ्यो ब्राह्मणमञ्चकटराजसक्तुचन्दनगङ्गाशाटकान्नपुरुषेष्वतद्भावेऽपि तदुपचारः  ६२<br/>
आकृतिस्तदपेक्षत्वात्सत्त्वव्यवस्थानसिद्धेः  ६३<br/>
व्यक्त्याकृतियुक्तेऽप्यप्रसङ्गात्प्रोक्षणादीनां मृद्गवके जातिः  ६४<br/>
नाकृतिव्यक्त्यपेक्षत्वाज्जात्यभिव्यक्तेः  ६५<br/>
व्यक्त्याकृतिजातयस्तु पदार्थः  ६६<br/>
व्यक्तिर्गुणविशेषाश्रयो मूर्तिः  ६७<br/>
आकृतिर्जातिलिङ्गाख्या  ६८<br/>
समानप्रसवात्मिका जातिः  ६९<br/>
इति द्वितीय आह्निकः  इति द्वितीयोऽध्यायः<br/>
<br/>
<a name="chapter3">तृतीयोऽध्यायः  प्रथम आह्निकः</a><br/>
दर्शनस्पर्शनाभ्यामेकार्थग्रहणात्  १<br/>
न विषयव्यवस्थानात्  २<br/>
तद्व्यवस्थानादेवात्मसद्भावादप्रतिषेधः  ३<br/>
शरीरदाहे पातकाभावात्  ४<br/>
तदभावः सात्मकप्रदाहेऽपि तन्नित्यत्वात्  ५<br/>
न कार्याश्रयकर्तृवधात्  ६<br/>
सव्यदृष्टस्येतरेण प्रत्यभिज्ञानात्  ७<br/>
नैकस्मिन्नासास्थिव्यवहिते द्वित्वाभिमानात्  ८<br/>
एकविनाशे द्वितीयाविनाशान्नैकत्वम्  ९<br/>
अवयवनाशेऽप्यवयव्युपलब्धेरहेतुः  १०<br/>
दृष्टान्तविरोधादप्रतिषेधः  ११<br/>
इन्द्रियान्तरविकारात्  १२<br/>
न स्मृतेः स्मर्तव्यविषयत्वात्  १३<br/>
तदात्मगुणसद्भावादप्रतिषेधः  १४<br/>
नात्मप्रतिपत्तिहेतूनां मनसि सम्भवात्  १५<br/>
ज्ञातुर्ज्ञानसाधनोपपत्तेः संज्ञाभेदमात्रम्  १६<br/>
नियमश्च निरनुमानः  १७<br/>
पूर्वाभ्यस्तस्मृत्यनुबन्धाज्जातस्य हर्षभयशोकसम्प्रतिपत्तेः  १८<br/>
पद्मादिषु प्रबोधसम्मीलनविकारवत्तद्विकारः  १९<br/>
नोष्णशीतवर्षाकालनिमित्तत्वात्पञ्चात्मकविकाराणाम्  २०<br/>
प्रेत्याहाराभ्यासकृतात्स्तन्याभिलाषात्  २१<br/>
अयसोऽयस्कान्ताभिगमनवत्तदुपसर्पणम्  २२<br/>
नान्यत्र प्रवृत्त्यभावात्  २३<br/>
वीतरागजन्मादर्शनात्  २४<br/>
सगुणद्रव्योत्पत्तिवत्तदुत्पत्तिः  २५<br/>
न संकल्पनिमित्तत्वाद्रागादीनाम्  २६<br/>
पार्थिवं गुणान्तरोपलब्धेः  २७<br/>
पार्थिवाप्यतैजसं तद्गुणोपलब्धेः  २८<br/>
निःश्वासोच्छ्वासोपलब्धेश्चातुर्भौतिकम्  २९<br/>
गन्धक्लेदपाकव्यूहावकाशदानेभ्यः पाञ्चभौतिकम्  ३०<br/>
श्रुतिप्रामाण्याच्च  ३१<br/>
कृष्णसारे सत्युपलम्भाद्व्यतिरिच्य चोपलम्भात्संशयः  ३२<br/>
महदणुग्रहणात्  ३३<br/>
रश्म्यर्थसंनिकर्षविशेषात्तद्ग्रहणम्  ३४<br/>
तदनुपलब्धेरहेतुः  ३५<br/>
नानुमीयमानस्य प्रत्यक्षतोऽनुपलब्धिरभावहेतुः  ३६<br/>
द्रव्यगुणधर्मभेदाच्चोपलब्धिनियमः  ३७<br/>
अनेकद्रव्यसमवायाद्रूपविशेषाच्च रूपोपलब्धिः  ३८<br/>
कर्मकारितश्चेन्द्रियाणां व्यूहः पुरुषार्थतन्त्रः  ३९<br/>
मध्यन्दिनोल्काप्रकाशानुपलब्धिवत्तदनुपलब्धिः  ४०<br/>
न रात्रावप्यनुपलब्धेः  ४१<br/>
वाह्यप्रकाशानुग्रहाद्विषयोपलब्धेरनभिव्यक्तितोऽनुपलब्धिः  ४२<br/>
अभिव्यक्तौ चाभिभवात्  ४३<br/>
नक्तञ्चरनयनरश्मिदर्शनाच्च  ४४<br/>
अप्राप्यग्रहणं काचाभ्रपटलस्फटिकान्तरितोपलब्धेः  ४५<br/>
कुड्यान्तरितानुपलब्धेरप्रतिषेधः  ४६<br/>
अप्रतिघातात्संनिकर्षोपपत्तिः  ४७<br/>
आदित्यरश्मेः स्फटिकान्तरेऽपि दाह्येऽविघातात्  ४८<br/>
नेतरेतरधर्मप्रसङ्गात्  ४९<br/>
आदर्शोदकयोः प्रसादस्वाभाव्याद्रूपोपलब्धिवत्तदुपलब्धिः  ५०<br/>
दृष्टानुमितानां नियोगप्रतिषेधानुपपत्तिः  ५१<br/>
स्थानान्यत्वे नानात्वादवयविनानास्थानत्वाच्च संशयः  ५२<br/>
त्वगव्यतिरेकात्  ५३<br/>
न युगपदर्थानुपलब्धेः  ५४<br/>
विप्रतिषेधाच्च न त्वगेका  ५५<br/>
इन्द्रियार्थपञ्चत्वात्  ५६<br/>
न तदर्थबहुत्वात्  ५७<br/>
गन्धत्वाद्यव्यतिरेकाद्गन्धादीनामप्रतिषेधः  ५८<br/>
विषयत्वाव्यतिरेकादेकत्वम्  ५९<br/>
न बुद्धिलक्षणाधिष्ठानगत्याकृतिजातिपञ्चत्वेभ्यः  ६०<br/>
भूतगुणविशेषोपलब्धेस्तादात्म्यम्  ६१<br/>
गन्धरसरूपस्पर्शशब्दानां स्पर्शपर्यन्ताः पृथिव्याः  ६२<br/>
अप्तेजोवायूनां पूर्वं पूर्वमपोह्याकाशस्योत्तरः  ६३<br/>
न सर्वगुणानुपलब्धेः  ६४<br/>
एकैकश्येनोत्तरोत्तरगुणसद्भावादुत्तरोत्तराणां तदनुपलब्धिः  ६५<br/>
विष्टं ह्यपरम्परेण  ६६<br/>
न पार्थिवाप्ययोः प्रत्यक्षत्वात्  ६७<br/>
पूर्वपूर्वगुणोत्कर्षात्तत्तत्प्रधानम्  ६८<br/>
तद्व्यवस्थानं तु भूयस्त्वात्  ६९<br/>
सगुणानामिन्द्रियभावात्  ७०<br/>
तेनैव तस्याग्रहणाच्च  ७१<br/>
न शब्दगुणोपलब्धेः  ७२<br/>
तदुपलब्धिरितरेतरद्रव्यगुणवैधर्म्यात्  ७३<br/>
इति प्रथम आह्निकः<br/>
<br/>
तृतीयोऽध्यायः  द्वितीय आह्निकः<br/>
कर्माकाशसाधर्म्यात्संशयः  १<br/>
विषयप्रत्यभिज्ञानात्  २<br/>
साध्यसमत्वादहेतुः  ३<br/>
न युगपदग्रहणात्  ४<br/>
अप्रत्यभिज्ञाने च विनाशप्रसङ्गः  ५<br/>
क्रमवृत्तित्वादयुगपद्ग्रहणम्  ६<br/>
अप्रत्यभिज्ञानञ्च विषयान्तरव्यासङ्गात्  ७<br/>
न गत्यभावात्  ८<br/>
स्फटिकान्यत्वाभिमानवत्तदन्यत्वाभिमानः  ९<br/>
स्फटिकेऽप्यपरापरोत्पत्तेः क्षणिकत्वाद्व्यक्तीनामहेतुः  १०<br/>
नियमहेत्वभावाद्यथादर्शनमभ्यनुज्ञा  ११<br/>
नोत्पत्तिविनाशकारणोपलब्धेः  १२<br/>
क्षीरविनाशे कारणानुपलब्धिवद्दध्युत्पत्तिवच्च तदुपपत्तिः  १३<br/>
लिङ्गतो ग्रहणान्नानुपलब्धिः  १४<br/>
न पयसः परिणामगुणान्तरप्रादुर्भावात्  १५<br/>
व्यूहान्तराद्द्रव्यान्तरोत्पत्तिदर्शनं पूर्वद्रव्यनिवृत्तेरनुमानम्  १६<br/>
क्वचिद्विनाशकारणानुपलब्धेः क्वचिच्चोपलब्धेरनेकान्तः  १७<br/>
नेन्द्रियार्थयोस्तद्विनाशेऽपि ज्ञानावस्थानात्  १८<br/>
युगपज्ज्ञेयानुपलब्धेश्च न मनसः  १९<br/>
तदात्मगुणत्वेऽपि तुल्यम्  २०<br/>
इन्द्रियैर्मनसः संनिकर्षाभावात्तदनुत्पत्तिः  २१<br/>
नोत्पत्तिकारणानपदेशात्  २२<br/>
विनाशकारणानुपलब्धेश्चावस्थाने तन्नित्यत्वप्रसङ्गः  २३<br/>
अनित्यत्वग्रहाद्बुद्धेर्बुद्ध्यन्तराद्विनाशः शब्दवत्  २४<br/>
ज्ञानसमवेतात्मप्रदेशसंनिकर्षान्मनसः स्मृत्युत्पत्तेर्न युगपदुत्पत्तिः  २५<br/>
नान्तःशरीरवृत्तित्वान्मनसः  २६<br/>
साध्यत्वादहेतुः  २७<br/>
स्मरतः शरीरधारणोपपत्तेरप्रतिषेधः  २८<br/>
न तदाशुगतित्वान्मनसः  २९<br/>
न स्मरणकालानियमात्  ३०<br/>
आत्मप्रेरणयदृच्छाज्ञताभिश्च न संयोगविशेषः  ३१<br/>
व्यासक्तमनसः पादव्यथनेन संयोगविशेषेण समानम्  ३२<br/>
प्रणिधानलिङ्गादिज्ञानानामयुगपद्भावादयुगपत्स्मरणम्  ३३<br/>
ज्ञस्येच्छाद्वेषनिमित्तत्वादारम्भनिवृत्त्योः  ३४<br/>
तल्लिङ्गत्वादिच्छाद्वेषयोः पार्थिवाद्येष्वप्रतिषेधः  ३५<br/>
परश्वादिष्वारम्भनिवृत्तिदर्शनात्  ३६<br/>
नियमानियमौ तु तद्विशेषकौ  ३७<br/>
यथोक्तहेतुत्वात्पारतन्त्र्यादकृताभ्यागमाच्च न मनसः  ३८<br/>
परिशेषाद्यथोक्तहेतूपपत्तेश्च  ३९<br/>
स्मरणं त्वात्मनो ज्ञस्वाभाव्यात्  ४०<br/>
प्रणिधाननिबन्धाभ्यासलिङ्गलक्षणसादृश्यपरिग्रहाश्रयाश्रितसम्बन्धानन्तर्यवियोगैककार्य-<br/>
विरोधातिशयप्राप्तिव्यवधानसुखदुःखेच्छाद्वेषभयार्थित्वक्रियारागधर्माधर्मनिमित्तेभ्यः  ४१<br/>
कर्मानवस्थायिग्रहणात्  ४२<br/>
अव्यक्तग्रहणमनवस्थायित्वाद्विद्युत्सम्पाते रूपाव्यक्तग्रहणवत्  ४३<br/>
हेतूपादानात्प्रतिषेद्धव्याभ्यनुज्ञा  ४४<br/>
प्रदीपार्चिःसंतत्यभिव्यक्तग्रहणवत्तद्ग्रहणम्  ४५<br/>
द्रव्ये स्वगुणपरगुणोपलब्धेः संशयः  ४६<br/>
यावच्छरीरभावित्वाद्रूपादीनाम्  ४७<br/>
न पाकजगुणान्तरोत्पत्तेः  ४८<br/>
प्रतिद्वन्द्विसिद्धेः पाकजानामप्रतिषेधः  ४९<br/>
शरीरव्यापित्वात्  ५०<br/>
न केशनखादिष्वनुपलब्धेः  ५१<br/>
त्वक्पर्यन्तत्वाच्छरीरस्य केशनखादिष्वप्रसङ्गः  ५२<br/>
शरीरगुणवैधर्म्यात्  ५३<br/>
न रूपादीनामितरेतरवैधर्म्यात्  ५४<br/>
ऐन्द्रियकत्वाद्रूपादीनामप्रतिषेधः  ५५<br/>
ज्ञानायौगपद्यादेकं मनः  ५६<br/>
न युगपदनेकक्रियोपलब्धेः  ५७<br/>
अलातचक्रदर्शनवत्तदुपलब्धिराशुसंचारात्  ५८<br/>
यथोक्तहेतुत्वाच्चाणु  ५९<br/>
पूर्वकृतफलानुबन्धात्तदुत्पत्तिः  ६०<br/>
भूतेभ्यो मूर्त्युपादानवत्तदुपादानम्  ६१<br/>
न साध्यसमत्वात्  ६२<br/>
नोत्पत्तिनिमित्तत्वान्मातापित्रोः  ६३<br/>
तथाहारस्य  ६४<br/>
प्राप्तौ चानियमात्  ६५<br/>
शरीरोत्पत्तिनिमित्तवत्संयोगोत्पत्तिनिमित्तं कर्म  ६६<br/>
एतेनानियमः प्रत्युक्तः  ६७<br/>
तददृष्टकारितमिति चेत्पुनस्तत्प्रसङ्गोऽपवर्गे  ६८<br/>
मनःकर्मनिमित्तत्वाच्च संयोगानुच्छेदः  ६९<br/>
नित्यत्वप्रसङ्गश्च प्रायणानुपपत्तेः  ७०<br/>
अणुश्यामतानित्यत्ववदेतत्स्यात्  ७१<br/>
नाकृताभ्यागमप्रसङ्गात्  ७२<br/>
इति द्वितीय आह्निकः  इति तृतीयोऽध्यायः<br/>
<br/>
<a name="chapter4">चतुर्थोऽध्यायः  प्रथम आह्निकः</a><br/>
प्रवृत्तिर्यथोक्ता  १<br/>
तथा दोषाः  २<br/>
तत्त्रैराश्यं रागद्वेषमोहार्थान्तरभावात्  ३<br/>
नैकप्रत्यनीकभावात्  ४<br/>
व्यभिचारादहेतुः  ५<br/>
तेषां मोहः पापीयान्नामूढस्येतरोत्पत्तेः  ६<br/>
निमित्तनैमित्तिकभावादर्थान्तरभावो दोषेभ्यः  ७<br/>
न दोषलक्षणावरोधान्मोहस्य  ८<br/>
निमित्तनैमित्तिकोपपत्तेश्च तुल्यजातीयानामप्रतिषेधः  ९<br/>
आत्मनित्यत्वे प्रेत्यभावसिद्धिः  १०<br/>
व्यक्ताद्व्यक्तानां प्रत्यक्षप्रामाण्यात्  ११<br/>
न घटाद्घटानिष्पत्तेः  १२<br/>
व्यक्ताद्घटनिष्पत्तेरप्रतिषेधः  १३<br/>
अभावाद्भावोत्पत्तिर्नानुपमृद्य प्रादुर्भावात्  १४<br/>
व्याघातादप्रयोगः  १५<br/>
नातीतानागतयोः कारकशब्दप्रयोगात्  १६<br/>
न विनष्टेभ्योऽनिष्पत्तेः  १७<br/>
क्रमनिर्देशादप्रतिषेधः  १८<br/>
ईश्वरः कारणं पुरुषकर्माफल्यदर्शनात्  १९<br/>
न पुरुषकर्माभावे फलानिष्पत्तेः  २०<br/>
तत्कारितत्वादहेतुः  २१<br/>
अनिमित्ततो भावोत्पत्तिः कण्टकतैक्ष्ण्यादिदर्शनात्  २२<br/>
अनिमित्तनिमित्तत्वान्नानिमित्ततः  २३<br/>
निमित्तानिमित्तयोरर्थान्तरभावादप्रतिषेधः  २४<br/>
सर्वमनित्यमुत्पत्तिविनाशधर्मकत्वात्  २५<br/>
नानित्यतानित्यत्वात्  २६<br/>
तदनित्यत्वमग्नेर्दाह्यं विनाश्यानुविनाशवत्  २७<br/>
नित्यस्याप्रत्याख्यानं यथोपलब्धिव्यवस्थानात्  २८<br/>
सर्वं नित्यम्पञ्चभूतनित्यत्वात्  २९<br/>
नोत्पत्तिविनाशकारणोपलब्धेः  ३०<br/>
तल्लक्षणावरोधादप्रतिषेधः  ३१<br/>
नोत्पत्तितत्कारणोपलब्धेः  ३२<br/>
न व्यवस्थानुपपत्तेः  ३३<br/>
सर्वं पृथग्भावलक्षणपृथक्त्वात्  ३४<br/>
नानेकलक्षणैरेकभावनिष्पत्तेः  ३५<br/>
लक्षणव्यवस्थानादेवाप्रतिषेधः  ३६<br/>
सर्वमभावो भावेष्वितरेतराभावसिद्धेः  ३७<br/>
न स्वभावसिद्धेर्भावानाम्  ३८<br/>
न स्वभावसिद्धिरापेक्षिकत्वात्  ३९<br/>
व्याहतत्वादयुक्तम्  ४०<br/>
संख्यैकान्तासिद्धिः कारणानुपपत्त्युपपत्तिभ्याम्  ४१<br/>
न कारणावयवभावात्  ४२<br/>
निरवयवत्वादहेतुः  ४३<br/>
सद्यः कालान्तरे च फलनिष्पत्तेः संशयः  ४४<br/>
न सद्यः कालान्तरोपभोग्यत्वात्  ४५<br/>
कालान्तरेणानिष्पत्तिर्हेतुविनाशात्  ४६<br/>
प्राङ्निष्पत्तेर्वृक्षफलवत्तत्स्यात्  ४७<br/>
नासन्न सन्न सदसत्सदसतोर्वैधर्म्यात्  ४८<br/>
उत्पादव्ययदर्शनात्  ४९<br/>
बुद्धिसिद्धं तु तदसत्  ५०<br/>
आश्रयव्यतिरेकाद्वृक्षफलोत्पत्तिवदित्यहेतुः  ५१<br/>
प्रीतेरात्माश्रयत्वादप्रतिषेधः  ५२<br/>
न पुत्रपशुस्त्रीपरिच्छदहिरण्यान्नादिफलनिर्देशात्  ५३<br/>
तत्सम्बन्धात्फलनिष्पत्तेस्तेषु फलवदुपचारः  ५४<br/>
विविधबाधनायोगाद्दुःखमेव जन्मोत्पत्तिः  ५५<br/>
न सुखस्याप्यान्तरालनिष्पत्तेः ५६<br/>
बाधनानिर्वृत्तेर्वेदयतः पर्येषणदोषादप्रतिषेधः  ५७<br/>
दुःखविकल्पे सुखाभिमानाच्च  ५८<br/>
ऋणक्लेशप्रवृत्त्यनुबन्धादपवर्गाभावः  ५९<br/>
प्रधानशब्दानुपपत्तेर्गुणशब्देनानुवादो निन्दाप्रशंसोपपत्तेः  ६०<br/>
समारोपणादात्मन्यप्रतिषेधः  ६१<br/>
पात्रचयान्तानुपपत्तेश्च फलाभावः  ६२<br/>
सुषुप्तस्य स्वप्नादर्शने क्लेशाभाववदपवर्गः  ६३<br/>
न प्रवृत्तिः प्रतिसंधानाय हीनक्लेशस्य  ६४<br/>
न क्लेशसंततेः स्वाभाविकत्वात्  ६५<br/>
प्रागुत्पत्तेरभावानित्यत्ववत्स्वाभाविकेऽप्यनित्यत्वम्  ६६<br/>
अणुश्यामतानित्यत्ववद्वा  ६७<br/>
न संकल्पनिमित्तत्वाच्च रागादीनाम्  ६८<br/>
इति प्रथम आह्निकः<br/>
<br/>
चतुर्थोऽध्यायः  द्वितीय आह्निकः<br/>
दोषनिमित्तानां तत्त्वज्ञानादहङ्कारनिवृत्तिः  १<br/>
दोषनिमित्तं रूपादयो विषयाः संकल्पकृताः  २<br/>
तन्निमित्तं त्ववयव्यभिमानः  ३<br/>
विद्याविद्याद्वैविध्यात्संशयः  ४<br/>
तदसंशयः पूर्वहेतुप्रसिद्धत्वात्  ५<br/>
वृत्त्यनुपपत्तेरपि तर्हि न संशयः  ६<br/>
कृत्स्नैकदेशावृत्तित्वादवयवानामवयव्यभावः  ७<br/>
तेषु चावृत्तेरवयव्यभावः  ८<br/>
पृथक्चावयवेभ्योऽवृत्तेः  ९<br/>
न चावयव्यवयवाः  १०<br/>
एकस्मिन्भेदाभावाद्भेदशब्दप्रयोगानुपपत्तेरप्रश्नः  ११<br/>
अवयवान्तराभावेऽप्यवृत्तेरहेतुः  १२<br/>
केशसमूहे तैमिरिकोपलब्धिवत्तदुपलब्धिः  १३<br/>
स्वविषयानतिक्रमेणेन्द्रियस्य पटुमन्दभावाद्विषयग्रहणस्य तथाभावो नाविषये प्रवृत्तिः  १४<br/>
अवयवावयविप्रसङ्गश्चैवमाप्रलयात्  १५<br/>
न प्रलयोऽणुसद्भावात्  १६<br/>
परं वा त्रुटेः  १७<br/>
आकाशव्यतिभेदात्तदनुपपत्तिः  १८<br/>
आकाशासर्वगतत्वं वा  १९<br/>
अन्तर्बहिश्च कार्यद्रव्यस्य कारणान्तरवचनादकार्ये तदभावः  २०<br/>
शब्दसंयोगविभवाच्च सर्वगतम्  २१<br/>
अव्यूहाविष्टम्भविभुत्वानि चाकाशधर्माः  २२<br/>
मूर्तिमतां च संस्थानोपपत्तेरवयवसद्भावः  २३<br/>
संयोगोपपत्तेश्च  २४<br/>
अनवस्थाकारित्वादनवस्थानुपपत्तेश्चाप्रतिषेधः  २५<br/>
बुद्ध्या विवेचनात्तु भावानां याथात्म्यानुपलब्धिस्तन्त्वपकर्षणे पटसद्भावानुपलब्धिवत्तदनुपलब्धिः  २६<br/>
व्याहतत्वादहेतुः  २७<br/>
तदाश्रयत्वादपृथग्ग्रहणम्  २८<br/>
प्रमाणतश्चार्थप्रतिपत्तेः  २९<br/>
प्रमाणानुपपत्त्युपपत्तिभ्याम्  ३०<br/>
स्वप्नविषयाभिमानवदयं प्रमाणप्रमेयाभिमानः  ३१<br/>
मायागन्धर्वनगरमृगतृष्णिकावद्वा  ३२<br/>
हेत्वभावादसिद्धिः  ३३<br/>
स्मृतिसंकल्पवच्च स्वप्नविषयाभिमानः  ३४<br/>
मिथ्योपलब्धेर्विनाशस्तत्त्वज्ञानात्स्वप्नविषयाभिमानप्रणाशवत् प्रतिबोधे  ३५<br/>
बुद्धेश्चैवं निमित्तसद्भावोपलम्भात्  ३६<br/>
तत्त्वप्रधानभेदाच्च मिथ्याबुद्धेर्द्वैविध्योपपत्तिः  ३७<br/>
समाधिविशेषाभ्यासात्  ३८<br/>
नार्थविशेषप्राबल्यात्  ३९<br/>
क्षुदादिभिः प्रवर्तनाच्च  ४०<br/>
पूर्वकृतफलानुबन्धात्तदुत्पत्तिः  ४१<br/>
अरण्यगुहापुलिनादिषु योगाभ्यासोपदेशः  ४२<br/>
अपवर्गेऽप्येवं प्रसङ्गः  ४३<br/>
न निष्पन्नावश्यम्भावित्वात्  ४४<br/>
तदभावश्चापवर्गे  ४५<br/>
तदर्थं यमनियमाभ्यामात्मसंस्कारो योगाच्चाध्यात्मविध्युपायैः  ४६<br/>
ज्ञानग्रहणाभ्यासस्तद्विद्यैश्च सह संवादः  ४६<br/>
तं शिष्यगुरुसब्रह्मचारिविशिष्टश्रेयोऽर्थिभिरनसूयुभिरभ्युपेयात्  ४७<br/>
प्रतिपक्षहीनमपि वा प्रयोजनार्थमर्थित्वे  ४८<br/>
तत्त्वाध्यवसायसंरक्षणार्थं जल्पवितण्डे वीजप्ररोहसंरक्षणार्थं कण्टकशाखावरणवत्  ४९<br/>
ताभ्यां विगृह्य कथनम्  ५०<br/>
इति द्वितीय आह्निकः  इति चतुर्थोऽध्यायः<br/>
<br/>
<a name="chapter5">पञ्चमोऽध्यायः  प्रथम आह्निकः</a><br/>
साधर्म्यवैधर्म्योत्कर्षापकर्षवर्ण्यावर्ण्यविकल्पसाध्यप्राप्त्यप्राप्तिप्रसङ्गप्रतिदृष्टान्तानुत्पत्ति-<br/>
संशयप्रकरणहेत्वर्थापत्त्यविशेषोपपत्त्युपलब्ध्यनुपलब्धिनित्यानित्यकार्यसमाः  १<br/>
साधर्म्यवैधर्म्याभ्यामुपसंहारे तद्धर्मविपर्ययोपपत्तेः साधर्म्यवैधर्म्यसमौ  २<br/>
गोत्वाद्गोसिद्धिवत्तत्सिद्धिः  ३<br/>
साध्यदृष्टान्तयोर्धर्मविकल्पादुभयसाध्यत्वाच्चोत्कर्षापकर्षवर्ण्यावर्ण्यविकल्पसाध्यसमाः  ४<br/>
किंचित्साधर्म्यादुपसंहारसिद्धेर्वैधर्म्यादप्रतिषेधः  ५<br/>
साध्यातिदेशाच्च दृष्टान्तोपपत्तेः  ६<br/>
प्राप्य साध्यमप्राप्य वा हेतोः प्राप्त्याविशिष्टत्वादप्राप्त्यासाधकत्वाच्च प्राप्त्यप्राप्तिसमौ  ७<br/>
घटादिनिष्पत्तिदर्शनात्पीडने चाव्यभिचारादप्रतिषेधः  ८<br/>
दृष्टान्तस्य कारणानपदेशात्प्रत्यवस्थानाच्च प्रतिदृष्टान्तेन प्रसङ्गप्रतिदृष्टान्तसमौ  प्रदीपोपादानप्रसङ्गविनिवृत्तिवत्तद्विनिवृत्तिः  ९<br/>
प्रतिदृष्टान्तहेतुत्वे च नाहेतुर्दृष्टान्तः  १०<br/>
प्रागुत्पत्तेः कारणाभावादनुत्पत्तिसमः  ११<br/>
तथाभावादुत्पन्नस्य कारणोपपत्तेर्न कारणप्रतिषेधः  १२<br/>
सामान्यदृष्टान्तयोरैन्द्रियकत्वे समाने नित्यानित्यसाधर्म्यात् संशयसमः  १३<br/>
साधर्म्यात्संशये न संशयो वैधर्म्यादुभयथा वा संशयेऽत्यन्तसंशयप्रसङ्गो नित्यत्वानभ्युपगमाच्च सामान्यस्याप्रतिषेधः  १४<br/>
उभयसाधर्म्यात्प्रक्रियासिद्धेः प्रकरणसमः  १५<br/>
प्रतिपक्षात्प्रकरणसिद्धेः प्रतिषेधानुपपत्तिः प्रतिपक्षोपपत्तेः  १६<br/>
त्रैकाल्यानुपपत्तेर्हेतोरहेतुसमः  १७<br/>
न हेतुतः साध्यसिद्धेस्त्रैकाल्यासिद्धिः  १८<br/>
प्रतिषेधानुपपत्तेश्च प्रतिषेद्धव्याप्रतिषेधः  १९<br/>
अर्थापत्तितः प्रतिपक्षसिद्धेरर्थापत्तिसमः  २०<br/>
अनुक्तस्यार्थापत्तेः पक्षहानेरुपपत्तिरनुक्तत्वादनैकान्तिकत्वाच्चार्थापत्तेः  २१<br/>
एकधर्मोपपत्तेरविशेषे सर्वाविशेषप्रसङ्गात्सद्भावोपपत्तेरविशेषसमः  २२<br/>
क्वचित्तद्धर्मोपपत्तेः क्वचिच्चानुपपत्तेः प्रतिषेधाभावः  २३<br/>
उभयकारणोपपत्तेरुपपत्तिसमः  २४<br/>
उपपत्तिकारणाभ्यनुज्ञानादप्रतिषेधः  २५<br/>
निर्दिष्टकारणाभावेऽप्युपलम्भादुपलब्धिसमः  २६<br/>
कारणान्तरादपि तद्धर्मोपपत्तेरप्रतिषेधः  २७<br/>
तदनुपलब्धेरनुपलम्भादभावसिद्धौ तद्विपरीतोपपत्तेरनुपलब्धिसमः  २८<br/>
अनुपलम्भात्मकत्वादनुपलब्धेरहेतुः  २९<br/>
ज्ञानविकल्पानां च भावाभावसंवेदनादध्यात्मम्  ३०<br/>
साधर्म्यात्तुल्यधर्मोपपत्तेः सर्वानित्यत्वप्रसङ्गादनित्यसमः  ३१<br/>
साधर्म्यादसिद्धेः प्रतिषेधासिद्धिः प्रतिषेध्यसामर्थ्यात्  ३२<br/>
दृष्टान्ते च साध्यसाधनभावेन प्रज्ञातस्य धर्मस्य हेतुत्वात्तस्य चोभयथाभावान्नाविशेषः  ३३<br/>
नित्यमनित्यभावादनित्ये नित्यत्वोपपत्तेर्नित्यसमः  ३४<br/>
प्रतिषेध्ये नित्यमनित्यभावादनित्येऽनित्यत्वोपपत्तेः प्रतिषेधाभावः  ३५<br/>
प्रयत्नकार्यानेकत्वात्कार्यसमः  ३६<br/>
कार्यान्यत्वे प्रयत्नाहेतुत्वमनुपलब्धिकारणोपपत्तेः  ३७<br/>
प्रतिषेधेऽपि समानो दोषः  ३८<br/>
सर्वत्रैवम्  ३९<br/>
प्रतिषेधविप्रतिषेधे प्रतिषेधदोषवद्दोषः  ४०<br/>
प्रतिषेधं सदोषमभ्युपेत्य प्रतिषेधविप्रतिषेधे समानो दोषप्रसङ्गो मतानुज्ञा स्वपक्षलक्षणापेक्षोपपत्त्युपसंहारे हेतुनिर्देशे परपक्षदोषाभ्युपगमात्समानो दोषः  ४१<br/>
इति प्रथम आह्निकः<br/>
पञ्चमोऽध्यायः  द्वितीय आह्निकः<br/>
प्रतिज्ञाहानिः प्रतिज्ञान्तरं प्रतिज्ञाविरोधः प्रतिज्ञासंन्यासो हेत्वन्तरमर्थान्तरं निरर्थकमविज्ञातार्थमपार्थकमप्राप्तकालं न्यूनमधिकं पुनरुक्तमननुभाषणमज्ञानमप्रतिभा विक्षेपो मतानुज्ञा पर्यनुयोज्योपेक्षणं निरनुयोज्यानुयोगोऽपसिद्धान्तो हेत्वाभासाश्च निग्रहस्थानानि  १<br/>
प्रतिदृष्टान्तधर्माभ्यनुज्ञा स्वदृष्टान्ते प्रतिज्ञाहानिः  २<br/>
प्रतिज्ञातार्थप्रतिषेधे धर्मविकल्पात्तदर्थनिर्देशः प्रतिज्ञान्तरम्  ३<br/>
प्रतिज्ञाहेत्वोर्विरोधः प्रतिज्ञाविरोधः  ४<br/>
पक्षप्रतिषेधे प्रतिज्ञातार्थापनयनं प्रतिज्ञासंन्यासः  ५<br/>
अविशेषोक्ते हेतौ प्रतिषिद्धे विशेषमिच्छतो हेत्वन्तरम्  ६<br/>
प्रकृतादर्थादप्रतिसम्बद्धार्थमर्थान्तरम्  ७<br/>
वर्णक्रमनिर्देशवन्निरर्थकम्  ८<br/>
परिषत्प्रतिवादिभ्यां त्रिरभिहितमप्यविज्ञातमविज्ञातार्थम्  ९<br/>
पौर्वापर्यायोगादप्रतिसम्बद्धार्थमपार्थकम्  १०<br/>
अवयवविपर्यासवचनमप्राप्तकालम्  ११<br/>
हीनमन्यतमेनाप्यवयवेन न्यूनम्  १२<br/>
हेतूदाहरणाधिकमधिकम्  १३<br/>
शब्दार्थयोः पुनर्वचनं पुनरुक्तमन्यत्रानुवादात्  १४<br/>
अर्थादापन्नस्य स्वशब्देन पुनर्वचनं पुनरुक्तम्  १५<br/>
विज्ञातस्य परिषदा त्रिरभिहितस्याप्यप्रत्युच्चारणमननुभाषणम्  १६<br/>
अविज्ञातं चाज्ञानम्  १७<br/>
उत्तरस्याप्रतिपत्तिरप्रतिभा  १८<br/>
कार्यव्यासङ्गात्कथाविच्छेदो विक्षेपः  १९<br/>
स्वपक्षे दोषाभ्युपगमात्परपक्षे दोषप्रसङ्गो मतानुज्ञा  २०<br/>
निग्रहस्थानप्राप्तस्यानिग्रहः पर्यनुयोज्योपेक्षणम्  २१<br/>
अनिग्रहस्थाने निग्रहस्थानाभियोगो निरनुयोज्यानुयोगः  २२<br/>
सिद्धान्तमभ्युपेत्यानियमात्कथाप्रसङ्गोऽपसिद्धान्तः  २३<br/>
हेत्वाभासाश्च यथोक्ताः  २४<br/>
इति द्वितीय आह्निकः<br/>
इति पञ्चमोऽध्यायः<br/>
<br/>

&nbsp; &nbsp; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp इति न्यायदर्शनम् <br>


</p>

 
</div>

 
 


</div>


</div>

</div>
</div>

<script src="javascript/mobile_custom.js"></script>
</body>


</html>
