<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<meta name="viewport" content="width=device-width,initial-scale=1.0">
<title>Shivadharma Upapurana</title>
<link href="styles/vedic_literature.css" rel="stylesheet" type="text/css" />
</head>

<body>


<div id="container" >
<div id="gradient1"> 



  <div id="banner1"> 
  
  <div id="banner2"> 
<div id="maharishi">
</div>
  
  <h1> Maharishi University of Management </h1>
  
  </div>
    
  
  <div id="logo"> 
  
   <h2> Vedic Literature Collection</h2>
 
    </div>
 
  <div id="quote">
  
 <blockquote>"Close the eyes and transcend, open the eyes and read the Vedic Literature in Sanskrit." — Maharishi Mahesh Yogi</blockquote>
   
  </div>
 
  
  
   </div>
   
    
  <div id="content" style="height:9990px;"> 
  <div id="gradient">

 
 <div id="gradientbanner">
  
 <div id="navbanner"> 
 
 
<div class="navigation">  

<ul class= "nav-list">

<li class="buttons" >
<a href="http://vedicreserve.mum.edu/" > Home — 40 Branches</a></li>


<li class="buttons" >
<a href="puran.html" > Purana </a></li>

<li class="buttons" >
<a href="http://www.peterffreund.com/Dissertation/Freund_Dissertation_01_Introduction.pdf" > Reading Vedic Literature </a></li>

<li class="buttons" > <a href="https://mum.ent.sirsi.net/client/en_US/maharishivideolibrary/?rm=MSAE+114+THE+V0%7C%7C%7C1%7C%7C%7C0%7C%7C%7Ctrue" > Videos </a></li>

<li class="buttons" >
<a href="http://vedicreserve.miu.edu/puranas/purana_in_the_physiology.pdf" > Purana in Human Physiology </a></li>

<li class="buttons" >
<a href="http://www.peterffreund.com/Dissertation/Freund_Dissertation_02_Vedic_Alphabet.pdf" > The Vedic Alphabet </a></li>

<li class="buttons" >
<a href="http://www.peterffreund.com/Dissertation/Freund_Dissertation_09_New_Paradigm_in_Education.pdf" > Consciousness-Based Education </a></li>


</ul>

</div>

</div>
</div>
<br>


<div id="text">

<div id="textname">
पुराण (Purāṇa) > शिवधर्म पुराण <font color="#0755b5"> (Śivadharma Purāṇa) </FONT>
</div>
<div id="border0"> 

</div> 

<ul id= "chapterbuttons">

<li id="chapterbuttons" class>

<div style="margin-left: 100px; margin-right: -275px; padding-left: 200px; padding-right: 600x;"> </div>


<span class="verses">

<li id="chapterbuttons" class>
<a href="#chapter1">Chapter 1 </a></li>

<li id="chapterbuttons" class>
<a href="#chapter2"> 2 </a></li>

<li id="chapterbuttons" class>
<a href="#chapter3"> 3 </a></li>

<li id="chapterbuttons" class>
<a href="#chapter4"> 4 </a></li>

<li id="chapterbuttons" class>
<a href="#chapter5"> 5 </a></li>

<li id="chapterbuttons" class>
<a href="#chapter6"> 6 </a></li>

<li id="chapterbuttons" class>
<a href="#chapter7"> 7 </a></li>

<li id="chapterbuttons" class>
<a href="#chapter8"> 8 </a></li>

<li id="chapterbuttons" class>
<a href="#chapter9"> 9 </a></li>

<li id="chapterbuttons" class>
<a href="#chapter10"> 10 </a></li>

<li id="chapterbuttons" class>
<a href="#chapter11"> 11 </a></li>

<li id="chapterbuttons" class>
<a href="#chapter12"> 12 </a></li>

</ul>

</span>
<div id="border1"> </div>

</div>

<br><div id="vedictext">
<h3><a name="chapter1">शिवधर्म पुराण</a></h3>

<p> 

वागीशाद्याः सुमनसः सर्वार्थानामुपक्रमे   <br>
यं नत्वा कृतकृत्याः स्युस्तं नमामि गजाननम्   <br>
गुरवे सर्वलोकानां भिषजे भवरोगिणाम्   <br>
निधये सर्वविद्यानां दक्षिणामूर्तये नमः   <br>
सर्वाकारमशेषस्य जगतः सर्वदा शिवम्   <br>
गोब्राह्मणनृपाणां च शिवं भवतु सर्वदा  १   <br>
शिवमादौ शिवं मध्ये शिवमन्ते च सर्वदा   <br>
सर्वेषां शिवभक्तानामनुगानां च नः शिवम्  २   <br>
श्रीसाम्बसदाशिवपरब्रह्मणे नमः   <br>
मेरुपृष्ठे सुखासीनं ऋषिसङ्घैस्समावृतम्   <br>
लोकानुग्राहकं शान्तं सर्वज्ञं नान्दिकेश्वरम्  ३   <br>
तेषां मध्ये समुत्थाय ऋषिर्ब्रह्मसुतोत्तमः   <br>
सनत्कुमारः सुतपाः पृच्छति स्म यथाविधि  ४   <br>
सनत्कुमार उवाच   <br>
भगवन्सर्वधर्मज्ञ शिवधर्मपरायणम्   <br>
श्रोतु कामाः परं धर्ममिमे सर्वे समागताः  ५   <br>
अग्निष्टोमादयो यज्ञाः बहुवित्तत्क्रियान्विताः   <br>
न शक्यं तैर्यतःकर्तुमल्पवित्तैर्द्विजादिभिः  ६   <br>
नात्यन्तफलभूयिष्ठां क्लेशायाससमन्विताः   <br>
सुखोपाधर्मतो ब्रूहि धर्मकामार्थसाधकम्  ७   <br>
हिताय सर्वमर्त्यानां शिवधर्मं सनातनम्   <br>
येन सिद्धासुरादैत्या गन्धर्वोरगराक्षसाः  ८   <br>
ऋषयः किंनरा यक्षास्तथा किंपुरुषादयः   <br>
गणाश्च विविधाश्चान्ये शिवधर्मपरायणाः  ९   <br>
संपूज्याः ससुराः सर्वे तद्भक्ताः शिवधार्मिकाः   <br>
संप्राप्य च सुरत्वं ते भुक्तिमुक्तिमवाप्नुयुः   <br>
नन्दिकेश्वर उवाच   <br>
श्रूयतामभिधास्यामि सुखोपायं महत्फलम्  १०   <br>
परमं सर्वधर्माणां शिवधर्मं शिवात्मकम्   <br>
शिवेन कथितं पूर्वं पार्वत्याः षण्मुखस्य च  ११   <br>
गणानां देवमुख्यानामस्माकं च विशेषतः   <br>
अज्ञानार्णवमग्नानां सर्वेषां प्राणिनामयम्  १२   <br>
शिवधर्मो डुपः श्रीमान् उत्तारार्थमुदाहृतम्   <br>
यैरयंशान्तयेतस्यैश्शिवभक्तैः शिवादिभिः  १३   <br>
संसेव्यते परो धर्मः ते रुद्रा नात्र संशयः   <br>
ग्रामे वा यदि वारण्ये जले वापि स्थलेऽपि वा  १४   <br>
यत्रैव विद्यते लिंगं सर्वतीर्थानि तत्र वै   <br>
ये स्मरन्ति विरूपाक्षं विज्ञेयास्ते गणेश्वरः  १५   <br>
संकीर्तयन्ति ये रुद्रं स तु तप्या शृते नराः   <br>
सर्वपापैः प्रमुच्यन्ते सप्तजन्मकृतैरपि  १६   <br>
येऽर्चयन्ति सदारुद्रं न ते प्रकृतिमानुषाः   <br>
रुद्रलोकात्परिभ्रष्टास्ते रुद्रा नात्र न संशयः  १७   <br>
जातेनात्मरुद्रहा येन नार्चितो भगवांच्छिवः   <br>
सचिरं संचरत्यस्मिन् संसारे दुःखसागरे  १८   <br>
तस्य चित्तं महच्चित्रं स मोहस्सान्धमूकता   <br>
यः क्षणं वा मुहूर्तं वा शिवमेकं न चिन्तयेत्  १९   <br>
दुर्लभं प्राप्य मानुष्यं येऽर्चयन्ति सदाशिवम्   <br>
तेषां हि सफलं जन्म कृतार्थास्ते नरोत्तमाः  २०   <br>
भवभक्तिपरा ये तु भवप्रणतचेतसः   <br>
भवसंस्मरणोद्युक्ताः ते न दुःखस्य भाजनम्  २१   <br>
भवनानि मनोज्ञानि बिभ्रमाभरणस्त्रियः   <br>
धनं चादृष्टपर्यन्तं शिवपूजाविधेः फलम्  २२   <br>
ये वांछन्ति महाभोगान् राज्यं च त्रिदशालये   <br>
तेऽर्चयन्ति सदाकालं हरस्य चरणाम्बुजम्  २३   <br>
सौभाग्यं शान्तिमद्रूपं सत्यं त्यागः प्रभावता   <br>
शौर्यं च जगति ख्यातिः शिवमर्चयतो भवेत्  २४   <br>
नारुद्रः संस्मरेद्रुद्रं नारुद्रो रुद्रमर्चयेत्   <br>
नारुद्रः कीर्तयेद्रुद्रं नारुद्रो रुद्रमाप्नुयात्  २५   <br>
शिवधर्मस्य सारोऽयं शिवे भक्तिः सुनिश्चला   <br>
सा चाष्टांगी शिवेनोक्ता कार्या नित्यं प्रयत्नतः  २६   <br>
श्रीभगवानुवाच   <br>
मद्भक्तजन वात्सल्यं पूजायामनुमोदनम्   <br>
स्वयमभ्यर्चनं भक्त्या ममार्थे चांगचेष्टितम्  २७   <br>
मत्कथाश्रवणे भक्तिः स्वरनेत्राङ्गविक्रिया   <br>
ममानुस्मरणं नित्यं यश्च मां चोपजीवति  २८   <br>
भक्तिरष्टविधा ह्येषा यस्मिन्म्लेच्छेऽपि वर्तते   <br>
स विप्रेन्द्रो मुनिःश्रीमान्स यतिः स च पण्डितः  २९   <br>
न मे प्रियश्चतुर्वेदी मद्भक्तः श्वपचोऽपि यः   <br>
तस्मै देयं ततो ग्राह्यं स च पूज्यो यथाह्यहम्  ३०   <br>
पत्रं पुष्पं फलं तोयं यो मे भक्त्या प्रयच्छति   <br>
तस्याहं न प्रणश्यामि स च मे न प्रणश्यति  ३१   <br>
नार्चयेद्यः सदात्मस्थं यो मां समयमास्थितः   <br>
समां पर्वतदुर्गेषु मार्गमाणो विपद्यते  ३२   <br>
यो मां सर्वत्रगं पश्येत् सर्वं च मयि संस्थितम्   <br>
तस्याहं नित्यमात्मस्थः स च नित्यं मयि स्थितः  ३३   <br>
श्रीनन्दिकेश्वरः   <br>
सुदुर्लभा शिवे भक्तिः दुर्लभं च शिवार्चनम्   <br>
सुदुर्लभं शिवे दानं शिवहोमं च दुर्लभम्  ३४   <br>
सुदुर्लभं शिवज्ञानं तदभ्यासोऽपि दुर्लभः   <br>
सुदुर्लभमिदं ज्ञात्वा शिवे भक्तिं समाश्रयेत्  ३५   <br>
लाभस्तेषां मनुष्याणां ये शिवं शरणागताः   <br>
तेषां दिवा च रात्रौ च नित्यं शिवगता स्मृतिः  ३६   <br>
नमस्कारादिसंयुक्तं शिवायेत्यर्चये त्रयम्   <br>
जिह्वाग्रे वर्तते यस्य सफलं तस्य जीवितम्  ३७   <br>
इत्येष वः समासेन शिवधर्मोऽखिलः क्रमात्   <br>
निर्दिष्टः प्रथमाध्याये शेषो ह्यस्यैव विस्तरः  ३८   <br>
य इदं पठते नित्यं शृणुयाद्वा समाहितः   <br>
विमुक्तः सर्वपापेभ्यः शिवलोके महीयते  ३९   <br>
डाकिन्यो विविधाकारा राक्षसाः प्रेतनायकाः   <br>
न तस्य पीडां कुर्वन्ति न तथान्येऽपि हिंसकाः  ४०   <br>
शत्रवो नाशमायान्ति संग्रामे जयमाप्नुयात्   <br>
स न रोगेण बाध्येत न स्पृशन्त्यापदोऽपि तम्  ४१   <br>
धनमायुर्यशोविद्याप्रभावैश्चातुलो भवेत्   <br>
शुभेनोपचयं याति नित्यं पूर्णमनोरथः  ४२   <br>
इति शिवधर्मशास्त्रे प्रथमोऽध्यायः   <br>
   <br>
<a name="chapter2">अथ द्वितीयोऽध्यायः  २ </a>   <br>
लिङ्गार्चन विधिं पुण्यं श्रोतुमिच्छामि तत्त्वतः   <br>
त्वत्प्रासादादशेषेण भगवन्नन्दिकेश्वरः  १   <br>
यत्पुण्यं स्थापिते लिङ्गे कृते ये च शिवालये   <br>
सम्मार्जने च यत्पुण्यं यत्पुण्यमुपलेपने  २   <br>
नीराजनौषधीबीजास्नान मङ्गल वादने   <br>
पुण्यं यच्चार्घ्यदानेन तोय स्नाने च यत्फलम्  ३   <br>
पञ्चगव्यपयःस्नाने दधिस्नाने च यद्भवेत्   <br>
घृताभ्यङ्गे च यत्प्रोक्तं घृतस्नाने य यद्भवेत्  ४   <br>
मधुस्नानेन यत्प्रोक्तं पुण्यमिक्षुरसेन च   <br>
उद्वर्तनान्तरास्नानं कुशपुष्पोदकेन च  ५   <br>
सुवर्णरत्नतोयैस्तु गन्धचन्दनवारिभिः   <br>
कर्पूरागरुतोयैश्च स्वच्छतोयेन यत्फलम्  ६   <br>
विलेपनैश्च गन्धाद्यैः विलिप्तेन च यत्फलम्   <br>
तालवृन्त प्रदानेन प्रदाने चामरस्य च  ७   <br>
मुक्तापुष्पार्चने यच्च मालाभिर्लिङ्गपूरणे   <br>
पुष्पमण्डपिकायां च पुष्पमालावलम्बने  ८   <br>
पूजनोक्तविशेषैश्च वेद्यामालावलम्बने   <br>
पुष्पजातिविशेषेषु धूपदीपे च यत्फलम्  ९   <br>
वस्त्रालङ्कार दानेन दीपदर्पणदर्शने   <br>
भक्ष्यभोज्यान्नपानादि फलकन्दनिवेदने  १०   <br>
प्रदक्षिण नमस्कार प्रणामस्तोत्रजं फलम्   <br>
छत्रध्वजपताकानां घण्टावादित्र शङ्खयोः  ११   <br>
वितानवस्त्रपूजायां बलिहोमक्रियासु च   <br>
गवगन्धभृत्यनागानां भूमिदाने च यत्फलम्  १२   <br>
ग्रामखेटपुराणां च देशदाने च यत्फलम्   <br>
स्त्रीणां सङ्गीतदानेन नाट्येनैव विशेषतः  १३   <br>
स्वयं माल्योपहारेण पुंसां पुण्यं च यद्भवेत्   <br>
तत्पालनापहारे च पुण्यापुण्यं च यद्भवेत्  १४   <br>
शिवयोगीभोजनादि पात्रोपकरणानि च   <br>
दत्वा किं लभते पुण्यं कृत्वा वा तत्प्रतिश्रयम्  १५   <br>
नमस्कारे तथा तेषां प्रत्युत्थानाभिवादने   <br>
खट्वा प्रावरणादीनि दत्वा यत्फलभाग्भवेत्  १६   <br>
यदप्यन्यद्भवेत्सूक्ष्मं अज्ञानान्न प्रचोदितम्   <br>
तत्सर्वं कथयाऽस्माकं भक्तानामनुकम्पया  १७   <br>
इति शिवधर्मपुराणे द्वितीयोऽध्यायः   <br>
   <br>
<a name="chapter3">अथ तृतीयोऽध्यायः  ३ </a>   <br>
त्वमतीव शिवभक्तः पद्मयोनि सुतोत्तम   <br>
तेन ते निखिलं वक्ष्ये शृणुष्वैकाग्रमानसः  १   <br>
पूर्वमेकार्णवे घोरे नष्टे स्थावरजङ्गमे   <br>
विवादस्तु महानासीद ब्रह्मविष्ण्वोः परस्परम्  २   <br>
अहं कर्ताह्ययं कर्ता नमतोऽन्यो जगत्प्रभुः   <br>
एवमाहहरिं ब्रह्मा ब्रह्माणं च हरिस्तथा  ३   <br>
तयोर्दर्पापहारार्थं प्रबोधार्थं च देवयोः   <br>
मध्ये सम्भवल्लिङ्गं ऐश्वरं तैजसं परम्  ४   <br>
ज्वालामालावृतं दिव्यमप्रमेयमनूपमम्   <br>
योजनायुत विस्तीर्णं स्थितं तद्विमलेम्भसि  ५   <br>
ज्वालाभिर्मोहितो तस्य लिङ्गस्य सुरसत्तमौ   <br>
ततो विस्मयमापन्नौ पश्यन्तावमराधिपौ  ६   <br>
शतादूर्ध्वमधस्तस्य सम्प्रधार्य परस्परम्   <br>
अधो द्रष्टुं गतो विष्णुरूर्ध्वं चैव पितामहः  ७   <br>
अदृष्टान्तमधश्चोर्ध्वं तौ समेत्य परस्परम्   <br>
कृताज्ञलिपुटौ भूत्वा लिङ्गं तुष्टुवतुस्तदा  ८   <br>
अनादि देव देवेश! विश्वेश्वर! महेश्वर   <br>
सर्वज्ञ! ज्ञानविज्ञान प्रदायक! नमोऽस्तुते  ९   <br>
अनन्तकान्ति (सम्पन्न) अनन्तासन संस्थित!   <br>
अनन्तशक्तिसंभोग! परमेश  नमोऽस्तुते  १०   <br>
परावरपरातीत! उत्पत्तिस्थितिकारण!   <br>
सर्वार्थ साधनोपाय! विश्वेश्वर नमोऽस्तुते  ११   <br>
बहुरूप! महारूप! सर्वरूप! नमोऽस्तुते   <br>
पशुपाशार्णवातीत! वरप्रद नमोऽस्तुते  १२   <br>
स्वभाव निर्मलाभोग! सर्वव्यापिन् सदाशिव   <br>
योगयोगिन्महायोगिन् योगेश्वर! नमोऽस्तुते  १३   <br>
निरञ्जन! निराधार! स्वाधार! निरूपप्लवः!   <br>
प्रसन्न परमेशान! योगेश्वर! नमोऽस्तुते  १४   <br>
जिह्वा चपलभावेन वेदितव्योऽसि यन्मया   <br>
तत्क्षन्तव्यमनौपम्य! कस्ते स्तौति गुणार्णवम्  १५   <br>
लिङ्गोत्पत्तिस्तवं पुण्यं यः शृणोति नरस्सदा   <br>
नोत्पद्यते स संसार स्थानं प्राप्नोति शाश्वतम्  १६   <br>
तस्मात्सर्व प्रयत्नेन शृणुयाद्वाचयेत्तथा   <br>
पाप कञ्चुकमुसृज्य प्राप्नोति परमं पदम्  १७   <br>
लिङ्गमध्ये परं लिङ्गं स्थितं प्रादेश संमितम्   <br>
समाधिस्तोत्र सम्पन्नौ दृष्टयन्तौ शिवात्मकौ  १८   <br>
नैव तत्काञ्चनं रौप्यं ताम्रं स्फाटिक मौक्तिकम्   <br>
लक्षमात्रस्थितं शान्तं केवलं तच्छिवात्मकम्  १९   <br>
तयोऽस्तुष्टौ महादेवो प्रददौ वरमुत्तमम्   <br>
कारणत्वमनुक्त्वा च तत्रैवान्तरधीयत  २०   <br>
ततः प्रभृति ब्रह्माद्याः प्रतिष्ठाप्य सुरासुराः   <br>
तल्लिङ्गानुकृतिं लिङ्गं ईडिरे मुनयस्तदा  २१   <br>
परं ग्रन्थ शरीरे च लिङ्ग क्षेत्रमनादिमत्   <br>
यदा ममैश्वरं तेजः तलिङ्गं पञ्चसञ्ज्ञितम्  २२   <br>
कल्पान्ते यस्य लिङ्गस्य लीयन्ते सर्वदेवताः   <br>
दक्षिणे लीयते ब्रह्मा वामतश्च जनार्दनः  २३   <br>
हृदये चैव गायत्री सर्वदेवोत्तमोत्तमः   <br>
लीयन्ते मूर्ध्नि वै वेदाः सर्षिसङ्गपदक्रमाः  २४   <br>
जठरे लीयते सद्यः जगत्स्थावरजङ्गमम्   <br>
पुनरुत्पद्यते तस्माद् ब्रह्माण्डं सचराचरम्  २५   <br>
आकाशं लिङ्गमित्याहुः पृथिवी तस्य पीठिका   <br>
आलयः सर्वभूतानां लयनालिङ्गमुच्यते  २६   <br>
तस्मालिङ्गं प्रतिष्ठाप्य सर्वदेवभवोद्भवम्   <br>
स्थापितं तेन सर्वं स्यात् पूजितं च न संशयः  २७   <br>
कृताञ्जलिपुटो विष्णुः ब्रह्मा च ब्रह्म तत्परः   <br>
पूर्वं लिङ्गं समभ्यर्च्य पश्चात्कार्याणि च क्रतुः  २८   <br>
ब्रह्मा ब्रह्माक्षरैर्दिव्यैः लिङ्गं पूजयते सदा   <br>
गन्धपुष्पादिभिर्नित्यं विष्णुः पूजयते शिवम्  २९   <br>
ब्रह्मा पूजयते नित्यं लिङ्गं शैलमयं शुभम्   <br>
तस्य सम्पूजनात्तेन प्राप्तं ब्रह्मत्वमुत्तमम्  ३०   <br>
इन्द्रिनीलमयं लिङ्गं विष्णुः पूजयते सदा   <br>
विष्णुत्वं प्राप्तवांस्तेन सोऽद्भुतैकं सनातनः  ३१   <br>
शक्रोऽपि देवराजेन्द्रो लिङ्गं मणिमयं शुभम्   <br>
कृत्वा पूजयते नित्यं तेन शक्रत्वमाप्तवान्  ३२   <br>
लिङ्गं हेममयं कान्तं धनदोऽर्चयते सदा   <br>
तेनासौ धनदो देवो धनदत्वमवाप्तवान्  ३३   <br>
विश्वेदेवा महात्मानौ रौप्यं लिङ्गं मनोहरम्   <br>
यजन्ते विधिवत्तेन विश्वे देवत्वमाप्नुयुः  ३४   <br>
वायुः पूजयते भक्त्या लिङ्गं पित्तलजं शुभम्   <br>
वायुत्वं तेन सम्प्राप्तं अनौपम्यगुणावहम्  ३५   <br>
वसवः क्षणिकं लिङ्गं पूजयन्ति विधानतः   <br>
प्राप्तास्तेन महात्मानो वसुत्वं सुमहोदयम्  ३६   <br>
अश्विनौ पार्थिवं लिङ्गं पूजयन्ती विधानतः   <br>
तेनतावश्विनौ देवौ दिव्यदेहगतावुभौ  ३७   <br>
स्फाटिकं निर्मलं लिङ्गं वरुणोऽर्चयते सदा   <br>
वरुणत्वं हि सम्प्राप्तं तेन ऋध्या समन्वितम्  ३८   <br>
लिङ्गमन्नमयं पुण्यं अग्निर्यजति भावितः   <br>
अग्नित्वं प्राप्तवास्तेन तेजोरूप समन्वितम्  ३९   <br>
ताम्रलिङ्गं सदाकालं भक्त्या देवो दिवाकरः   <br>
त्रिकालं यजते तेन प्राप्तं सूर्यत्वमुत्तमम्  ४०   <br>
मुक्ताफलमयं लिङ्गं सोमः पूजयते सदा   <br>
तेन सोमोऽपि सम्प्राप्तः सोमत्वं सततोज्वलम्  ४१   <br>
प्रवालकमयं लिङ्गं यजन्ते पन्नगोत्तमाः   <br>
तेन नागाः सुभोगाढ्याः प्राप्तास्ते परमं पदम्  ४२   <br>
कृष्णायसमयं लिङ्गं पूजयन्तिऽसुरोत्तमाः   <br>
राक्षसाश्च महात्मानः तेन तेऽमित विक्रमाः  ४३   <br>
त्रपुसीसमयं लिङ्गं पिशाचाः पूजयन्तितम्   <br>
तेन ऋद्धिबलोपेताः प्राप्नुवन्ति परं पदम्  ४४   <br>
श्रैलोहिकं सदालिङ्गं यजन्ते गुह्यकादयः   <br>
तेन भोगबलोपेताः प्रयान्ति परमन्दिरम्  ४५   <br>
बहुलौहमयं लिङ्गं यजन्ते मातरः सदा   <br>
मातृत्वं प्राप्य तास्सर्वाः प्रयान्ति परमं पदम्  ४६   <br>
एवं देवाः सगन्धर्वाः सयक्षोरगराक्षसाः   <br>
पूजयन्ति सदाकालं ईशानं सुरनायकम्  ४७   <br>
सर्वोलिङ्गमयो लोकः सर्वं लिङ्गे प्रतिष्ठितम्   <br>
तस्मात्सदार्चयेल्लिङ्गं यदीच्छेत्सिद्धिमात्मनः  ४८   <br>
लिङ्गे देवो महादेवः साक्षाद्देवव्यवस्थितः   <br>
अनुग्रहाय लोकानां तस्माल्लिङ्गं प्रपूजयेत्  ४९   <br>
यो न पूजयते मोहात् लिङ्गं त्रिभुवनेश्वरम्   <br>
नासौ स्वर्गस्य मोक्षस्य न च राज्यस्य भाजनम्  ५०   <br>
यः पूजयति भक्त्या लिङ्गं त्रिभुवनेश्वरम्   <br>
स्वर्गमोक्षे च राज्यानां क्षिप्रं भवति भाजनम्  ५१   <br>
तस्मादेकमना भूत्वा यावज्जीवं प्रतिज्ञया   <br>
अर्चयीत महादेवं आपन्नोपि सदा बुधः  ५२   <br>
वरं प्राण परित्याग शिरसोवापि भेदनम्   <br>
नत्वा चाभ्यर्च्य भुञ्जीयाद्भगवन्तं त्रिलोचनम्  ५३   <br>
एवं निर्वहते यस्तु यावज्जीवं प्रतिज्ञया   <br>
मनुष्यचर्मणा बद्धः स रुद्रो नात्र संशयः  ५४   <br>
नास्ति लिङ्गार्चनादन्यत्पुण्यमभ्यधिकं कलौ   <br>
एवं विज्ञाप्य यत्नेन पूजनीयः सदाशिवः  ५५   <br>
यो लिङ्गं द्वेष्टि सम्मोहात्सर्वलोक नमस्कृतम्   <br>
नरो नरकगामी स्यात् तस्य सम्भाषणादपि  ५६   <br>
माहेश्वर परं सर्वं त्रैलोक्यं सचराचरम्   <br>
ते कृताघ्ना भवन्तीह ये न भक्ता महेश्वरे  ५७   <br>
यस्मात्सर्वेषु भूतेषु गतिर्देवो महेश्वरः   <br>
तस्मात्सर्व प्रयत्नेन शिवमेव समाश्रयेत्  ५८   <br>
सागराणां क्षयं व्यन्ति क्षीयते हिमवानपि   <br>
रुद्रलोके क्षयो नास्ति शङ्करे शरणं गते  ५९   <br>
एष्टव्या बहवः पुत्राः शिवधर्मानुसारिणः   <br>
समुद्धरन्ति ते गोत्रं रज्जुः कूपाद्घटं यथा  ६०   <br>
समुद्धृत्य तथा ह्यन्ते कुलानामेकविंशतिम्   <br>
शिवत्वं यान्ति ते क्षिप्रं धर्माधर्मविवर्जिताः  ६१   <br>
लिङ्गद्वयं समाख्यातं चरं चाचरमेव च   <br>
चरं व्यक्तिति विख्यातं अचरं पार्थिवादिकम्  ६२   <br>
चरे सदावसत्येव प्रतिच्छन्नो महेश्वरः   <br>
अचरे मन्त्र संस्काराद् वसत्येव सदाशिवः  ६३   <br>
स्थावरं जङ्गमं चैव द्विविधं लिङ्गमिष्यते   <br>
स्थावरं स्थापितं लिङ्गं जङ्गमं दीक्षितं विदुः  ६४   <br>
जङ्गमस्यावमानेन स्थावरं निष्फलं भवेत्   <br>
तस्मालिङ्गद्वयं प्राज्ञो नावमन्येत सर्वदा  ६५   <br>
लिङ्गमित्थं प्रतिष्ठाप्य सर्वयत्नैर्विधानतः   <br>
स यत्फलमवाप्नोति तदेकाग्रमनाः शृणु  ६६   <br>
सर्व यज्ञ तपो दान तीर्थ वेदेषु यत्फलम्   <br>
तत्फलं कोटिगुणितं स्थाप्य लिङ्गं लभेन्नरः  ६७   <br>
यो लिङ्गं स्थापयेदेकं विधिपूर्वं सलक्षणम्   <br>
सर्वागमोदितं पुण्यं कोटि-कोटि गुणं लभेत्  ६८   <br>
मातृतः पितृतश्चैव यतश्चाद्बहते स्त्रियम्   <br>
कुलैकविंशमुत्तार्य रुद्रलोके महीयते  ६९   <br>
भूतलात्सकलान्भोगान् प्रलये समुपस्थिते   <br>
ज्ञानयोगं समासाद्य स तत्रैव विमुच्यते  ७०   <br>
अथ वैद्राज्यमाकाङ्क्षेत् जायते स भवान्तरे   <br>
सप्तद्वीप समुद्रायाः क्षितेरधिपतिर्भवेत्  ७१   <br>
य कृत्वा पार्थिवं लिङ्गं अर्चयित्वा सवेदिकम्   <br>
इहैव धर्मावाञ्च्छ्रिमान् सोऽन्ते रुद्रश्च जायते  ७२   <br>
त्रिसन्ध्यं योऽर्चयेद्बिम्बं कृत्वा लिङ्गं तु पार्थिवम्   <br>
शतैकादधिका यावत्तस्य पुण्यफलं शृणु  ७३   <br>
अनेनैव स देहेन रुद्रः सञ्चरते स्थितौ   <br>
पापहा सर्वमर्त्यानां दर्शनात्स्पर्शनादपि  ७४   <br>
उद्धृत्य दिवि संस्थाप्य् कुलानामेकविंशति   <br>
सहायैः सहितो नित्यं मोदते दिवि रुद्रवत्  ७५   <br>
शालिपिष्टमयं लिङ्गं सर्वगन्धोपशोभितम्   <br>
कुसुमैस्सर्वगन्धैश्च फलैश्च विविधैस्तथा  ७६   <br>
भक्ष्यभोज्यैरनेकैश्च घृतदीपैश्च संयुतम्   <br>
तस्य दक्षिणपार्श्वे तु विन्यसेदगरुं बुधः  ७७   <br>
दद्यात्पश्चिमभागे तु शोभनान्तु मनःशिलाम्   <br>
उत्तरे चन्दनं दद्यात् हरितालं तु पूर्वतः  ७८   <br>
एवं वित्तानुसारेण यः कृत्वा विधिपूर्वकम्   <br>
कृष्णपक्षे चतुर्दश्यां शिवाय विनिवेदयेत्  ७९   <br>
यत्किञ्चित्सकृप्येवं लिङ्गं कुर्याद्विचक्षणः   <br>
यत्फलं लभते सोऽपि तन्मे निगदतः शृणु  ८०   <br>
सर्वपाप विनिर्मुक्तः सर्वोपद्रववर्जितः   <br>
निष्कलः सर्वगोभूत्वा प्रविशेच्छिवमव्ययम्  ८१   <br>
अप्यामलकमात्रं वा लिङ्गं कृत्वाऽभिपूज्य च   <br>
यन्मयं तन्मयं कृत्वा शिवलोके महीयते  ८२   <br>
पुण्यक्षयात्क्षितिं प्राप्यं राजा भवति धार्मिकः   <br>
वेद वेदाङ्ग तत्त्वज्ञो ब्राह्मणो वापि जायते  ८३   <br>
मृद्भस्मगोमयात्पिण्डैः तथा वालुकयापि वा   <br>
कृत्वा लिङ्गं सकृत्पूज्य वसेत् कल्पायुतं दिवि  ८४   <br>
कृशापूतरुकृत्ये वा अप्यङ्गुल्यादिभिर्लिखेत्   <br>
क्रीडायां वालयुतं कल्पं भवेत्सोऽपि गणेश्वरः  ८५   <br>
आत्मनो विभजेत्तेन तदप्यत्र च निश्चितम्   <br>
सपुत्र बान्धवैस्सार्धं पुनात्यासप्तमं कुलम्  ८६   <br>
पांसुना क्रियमाणोऽपि लिङ्गं कुर्यात्तु यो नरः   <br>
प्रेत्यान्ते लभते राज्यं सुसम्पन्नमखण्डकम्  ८७   <br>
हीनवंशे च ये जाताः पापिष्ठा ये च मानवाः   <br>
भवभाव प्रपन्नास्ते मुच्यन्ते नात्र संशयः  ८८   <br>
अलिङ्गी लिङ्गीरूपेण यो लिङ्गमुपजीवति   <br>
स पच्यते महाघोरे नरके कालमक्षयम्  ८९   <br>
सूक्ष्मेणापि प्रयोगेन अमेयः पुण्यसञ्चयः   <br>
शिवमर्चयतो यस्मात् तस्मान्नित्यं समर्चयेत्  ९०   <br>
लिङ्गमेवं प्रतिष्ठाप्य सर्वयत्नैर्विधानतः   <br>
आराध्य गन्धपुष्पाद्यैः इदं स्तोत्रमुदीरयेत्  ९१   <br>
अनादि देव देवेश! विश्वेश्वर! महेश्वरः!   <br>
सर्वज्ञ ज्ञान विज्ञान प्रदानैक! नमोऽस्तुते  ९२   <br>
अनन्तकान्तिसम्पन्न ! अनन्तासन संस्थित!   <br>
अन्तशक्तिसम्भोग परमेश! नमोऽस्तुते  ९३   <br>
परावर! परातीत! उत्पत्ति-स्थितिकारण!   <br>
सर्वार्थ साधनोपाय! विश्वेश्वर! नमोऽस्तुते  ९४   <br>
बहुरूप! महारूप! सर्वरूपोत्तमोत्तम!   <br>
पशुपाशार्णवातीत! वरप्रद! नमोऽस्तुते  ९५   <br>
स्वभाव निर्मलाभोग सर्वव्यापिन् सदाशिव!   <br>
योगियोगिमहायोगे योगेश्वर! नमोऽस्तुते  ९६   <br>
निरञ्जन! निराधार! स्वाधार! निरुपप्लव!   <br>
प्रसन्नपरमेशान! योगीश्वर! नमोऽस्तुते  ९७   <br>
जिह्वा चापलभावेन वेदितोऽसि हि यन्मया   <br>
तत्क्षुन्तव्यमनौपम्य कस्ते स्तोतुं गुणार्णवम्  ९८   <br>
लिङ्गोत्पत्तिस्तवं पुण्यं यः शृणोति नरः सदा   <br>
नोत्पद्यते च संसारे स्थानं प्राप्नोति शाश्वतम्  ९९   <br>
तस्मात्सर्व प्रयत्नेन शृणुयाद्वाचयेत्तथा   <br>
पापकञ्चुकमुत्सृज्य प्राप्नोति परमं पदम्  १००   <br>
इति शिवधर्मपुराणं लिङ्गोद्भवं नाम तृतीयोऽध्यायः  ३   <br>
   <br>
<a name="chapter4">अथ चतुर्थोऽध्यायः  ४ </a>   <br>
शिवभक्ता महोत्साहाः शिवार्चनपरायणाः   <br>
संयता धर्मसम्पन्नाः सर्वार्थां आप्नुयन्ति ते  १   <br>
सर्वद्वन्द्वसहाधीरा नित्यमुद्युक्तचेतसः   <br>
परोपकारनिरता गुरुशुश्रूषणे रताः  २   <br>
मार्दवार्जव सम्पन्नाः अनुकूलाः प्रियं वदाः   <br>
अमानिनो बुद्धिमन्तः त्यक्तस्पर्धा गतस्पृहा  ३   <br>
शान्ता स्मितमुखा भद्रा नित्यं स्वागतवादिनः   <br>
अल्पवाचाः सुवक्तारो गुरुभक्ति विशारदाः  ४   <br>
शौचाचार समायुक्ता दयादाक्षिण्य गोचराः   <br>
दम्भ मार्त्स्य निर्मुक्ताः यथा तथ्याभिभाषिणः  ५   <br>
संविभागपराः प्राज्ञाः अशठाश्चाप्य कुत्सिताः   <br>
विषयेष्वपि निर्लेपाः पद्मपत्रमिवाम्भसा  ६   <br>
न दीना नापि मलिना न च रोष वशंवदाः   <br>
भवन्ति भावितात्मानः सुस्निधाः साधुसेविताः  ७   <br>
न पाणि पाद वाक्चक्षु श्रोत्र शिश्न वशं गताः   <br>
चापलानि न कुर्वन्ति सर्वण्यासङ्ग वर्जिताः  ८   <br>
रुद्रात्मानो रुद्रपरा रुद्रांशा रुद्रभाविताः   <br>
एवं विध समाचारा भवन्ति भुवि मानवाः  ९   <br>
एकान्त भक्तिमास्याय गुणेष्वेतेषु वर्तते   <br>
पूजनीयः शिवो नित्यं परापर विभूतये  १०   <br>
किञ्चिद्वेदमयं पात्रं किञ्चित्पात्रं तपोमयम्   <br>
आगमिष्यति यत्पात्रं तत्पात्रं तारयिष्यति  ११   <br>
सर्वेषामेव पात्राणां अतिपात्रं महेश्वरः   <br>
पतनात्त्रायते यस्माद् अतीव नरकार्णवे  १२   <br>
तस्य पात्रस्य माहात्म्याद् दानमण्वपि चाक्षयम्   <br>
तस्मादस्मै सदादेयं अप्रमेय फलार्थिभिः  १३   <br>
शिवेदत्तं हुतं तप्तं पूजाफल निवेदनम्   <br>
एकं वानन्त फलदं तद्भवेन्नात्र संशयः  १४   <br>
भक्त्या वित्तानुसारेण कुर्यात्प्रासाद सञ्चयम्   <br>
अल्पे महति वा तुल्यं फलमाढ्य दरिद्रयोः  १५   <br>
वित्तशाठ्येन यः कुर्याद्धर्ममाढ्योऽपि यो नरः   <br>
न स तत्फलमाप्नोति प्रलोभाक्रान्त मानसः  १६   <br>
तस्मात्त्रिभाग वित्तस्य जीवनाय प्रकल्पयेत्   <br>
भागद्वयं च धर्मार्थं अनित्यं जीवितं यतः  १७   <br>
भक्त्या प्रचोदितः कुर्यादल्पवित्तोऽपि मानवः   <br>
महाविभवसारोऽपि न कुर्याद्भक्तिवर्जितः  १८   <br>
सर्वस्वमपि यो दद्याच्छिवे भक्तिविवर्जितः   <br>
न तेन धर्मभाक्सस्याद्भक्तिरेवात्र कारणम्  १९   <br>
न तत्तपोभिरत्युग्रैः न च सर्वमहामखैः   <br>
गच्छेच्छिवपुरं दिव्यं मुक्त्वा भक्तिं शिवात्मिकाम्  २०   <br>
मृद्दारुर्विष्टकशैलं वा यः कुर्याद्वै शिवालयम्   <br>
त्रिस्सप्तकुलमुद्धृत्य शिवलोके महीयते  २१   <br>
मृण्मयात्कोटिगुणितं पुण्यं स्याद्दारुभिः कृते   <br>
कोटि कोटि गुणं पुण्यं मृत्काष्ठादिष्टकामये  २२   <br>
इष्टकाद्द्विगुणं पुण्यं शैलके स्याच्छिवालये   <br>
मृच्छैलयोः समं ज्ञेयं पुण्यमाढ्य दरिद्रयोः  २३   <br>
यत्र क्वापि गतः पुण्यं कृतं शैलेष्टकादिभिः   <br>
नवं पुराण रहितं तथा कुर्याच्छिवालयम्  २४   <br>
अष्टेष्टका समायुक्तं प्रकुर्याच्छिवालयम्   <br>
विधूयपाप सङ्घातं सोऽपि गच्छेच्छिवालयम्  २५   <br>
क्रीडमानोऽपि यः कुर्याद्बालभावे शिवालयम्   <br>
रुद्रलोके लभेत्सोऽपि विमानं सार्वकामिकम्  २६   <br>
पुष्पमालापरिक्षिप्तं दिव्यगन्धानु सेवितः   <br>
डोलाविक्षेप संयुक्तं घण्टाचामरभूषितम्  २७   <br>
मुक्तादाम वितानेन शोभितं सूर्य सप्रभम्   <br>
अप्सरोगण संयुक्तं सर्वकाम सुखप्रभम्  २८   <br>
तत्रोषित्वा महाभोगे कोटि कोट्ययुतं सुखी   <br>
क्रमादागत्य लोकेऽस्मिन् राजा भवति धार्मिकः २९   <br>
दूरतः शिखर दृष्ट्वा नमस्कुर्याच्छिवालयम्   <br>
सप्तजन्मकृतं पापं क्षिप्रमेव विनश्यति  ३०   <br>
पश्यन्परिहरञ्जन्तृ मार्जन्यात्यति सूक्ष्मया   <br>
शनैः सम्मार्जनं कुर्यात् चान्द्रायणफलं लभेत्  ३१   <br>
नाहारवशजीर्णाया वन्ध्यायाः क्षीणवत्सया   <br>
रोगार्ता नवसूता या भोग्यो गोमयमाहरेत्  ३२   <br>
स्वसंस्थ गोमयं ग्राह्यं स्थाने वा पतितं शुभे   <br>
उपर्यधश्च संत्यज्य प्रत्यग्रं जन्तु वर्जितम्  ३३   <br>
वस्त्रपूतेन तोयेन यः कुर्यादुपलेपनम्   <br>
पश्यन्परिञ्जन्तृ चन्द्रायणफलं लभेत्  ३४   <br>
यः कुर्यात्सर्वकार्याणि वस्त्रपूतेन वारिणा   <br>
स मुनिः स महासाधुः स योगी स शिवं व्रजेत्  ३५   <br>
क्षरन्ति सर्वदानानि यज्ञहोमबलिक्रियाः   <br>
न तु क्षरेन्महादानं अभयं सर्वदेहिनाम्  ३६   <br>
नैरन्तर्येण यः कुर्यात् पक्ष सम्मार्जनां जनम्   <br>
युगकोटिशतं दिव्यं शिवलोके महीयते  ३७   <br>
तदन्ते स चतुर्वेदं स्वरूपः प्रियदर्शनः   <br>
आढ्यः सर्वगुणोपेतो राजा भवति धार्मिकः  ३८   <br>
सम्पर्केणापि यः कुर्यात् नरः कर्म शिवालये   <br>
सोऽपि देहत्रयाञ्ज्ञानं प्राप्य शान्तिमवाप्नुयात्  ३९   <br>
रुद्रदेव निकार्येषु कश्चिञ्ज्ञानमवाप्नुयात्   <br>
कश्चिदेव तु मेदिन्यां लब्ध्वा ज्ञानं विमुञ्चते  ४०   <br>
तावद्भयन्ति संसारे दुःखशोक परिप्लुताः   <br>
न भवन्ति शिवे भक्ता यावत्सर्वेऽपि देहिनः  ४१   <br>
समासक्तं यथा चित्तं भवेद् विषय गोचरा   <br>
यदि नाम शिवेऽप्येवं को न मुच्यते बन्धनात्  ४२   <br>
यः कुर्यात्कुट्टिमं भूमिं दर्पणोदर सन्निभम्   <br>
नानावर्णविचित्रं च विचित्र कुसुमोज्वलम्  ४३   <br>
क्वचित्कलशविन्यस्तां पङ्कजाद्युपशोभिताम्   <br>
मनोरमां च कुसुमां शिवायतन संसदि  ४४   <br>
यावद्धस्ता भवेद्भूमिः समन्तादुपशोभिता   <br>
तावद्युगसहस्राणि रुद्रलोके महीयते  ४५   <br>
कारयेच्चित्र शास्त्रञ्ज्ञेः यत्नाच्चित्रं शिवालये   <br>
रुद्रावतार क्रीडाद्यैः प्रयोगै रागमोदितेः  ४६   <br>
यावन्ति रुद्ररुपाणि स्वरूपाण्यपि लेखयेत्   <br>
तावद्युग सहस्राणि रुद्रलोके महीयते  ४७   <br>
सुधाविलिप्तं यः कुर्यात् सर्वयत्नैः शिवालयम्   <br>
तावत्पुण्यं भवेत्सोऽपि यावदायतने कृते  ४८   <br>
प्रत्यब्धं यः प्रकुर्वीत शम्भोरायतनं बुधः   <br>
तावद्युग सहस्राणि रुद्रलोके महीयते  ४९   <br>
धवल सूत सुधया यथाशोभं च वर्णकैः   <br>
यावन्त्यब्दानि कुरुते धवलं तच्छिवालयम्  ५०   <br>
खण्डं स्फुटितं संस्कारं यः कुर्वीत शिवालये   <br>
आरामावथे वापि लभते मौलिकं फलम्  ५१   <br>
नास्ति रुद्रसमो देवो नास्ति रुद्रसमो गुरुः   <br>
नास्ति रुद्रसमं ज्ञानं नास्ति रुद्रसमः तपः  ५२   <br>
एवं शिवाश्रमारामं कृत्वा संस्कारपूर्वकम्   <br>
कृत्वाल्पमपि वा भक्त्या इदं स्तोत्रमुदीरयन्  ५३   <br>
निर्द्धूतमलदेहाय स्वभावामलमूर्तये   <br>
सितभस्माङ्गरागाय देवेशाय नमोऽस्तुते  ५४   <br>
नीलकण्ठाय शर्वाय अजायामित मूर्तये   <br>
बहुरूपाय कान्ताय शाश्वताय नमोऽस्तुते  ५५   <br>
पराय परमेशाय सर्वज्ञाय नमोऽस्तुते   <br>
अतीत गुणसङ्घाय विश्वेशाय नमोऽस्तुते  ५६   <br>
महाभोगीन्द्रभूषाय पिङ्गलोचनरोचये   <br>
विचित्र चरिताढ्याय अनन्ताय नमोऽस्तुते  ५७   <br>
सर्वप्रणत देहाय स्वयमपणतात्मने   <br>
पूज्यानामपि पूज्याय नमस्त्र्यक्षाय शूलिने  ५८   <br>
ब्रह्मेन्द्रविष्णुवन्द्याय उत्पत्तिस्थिति हेतवे   <br>
भुक्तिमुक्तिप्रदानाय संस्तुताय नमोऽस्तुते  ५९   <br>
वामाय वामरूपाय वामचाराय गामिने   <br>
वामकान्तार्धिदेहाय ईशानाय नमोऽस्तुते  ६०   <br>
य इमं कीर्तयेत्पुण्यं प्रासादाध्यायमुत्तमम्   <br>
सर्वपापविनिर्मुक्तः शिवसायुज्यमाप्नुयात्  ६१   <br>
इति शिवधर्मपुराणे प्रासादाध्यायो नाम चतुर्थोऽध्यायः  ४   <br>
   <br>
<a name="chapter5">श्री नन्दिकेश्वर उवाच </a>   <br>
लिङ्गमूर्तेर्महेशस्य शिवस्य परमेष्ठिनः   <br>
स्नानकाले प्रकुर्वीत जयशब्दादि मङ्गलम्  १   <br>
त्रिशूलवज्रशङ्खाब्जश्रीवत्सस्वस्तिकादिभिः   <br>
हेमरूप्यादि पात्रेषु कल्पितैर्गोमयादिभिः  २   <br>
नानावर्णश्च कुसुमैरक्षितैस्तिलतण्डुलैः   <br>
सिद्धार्थदधिसम्मिश्रैः यथाशोभं च पूरितैः  ३   <br>
उच्चैर्यष्टिप्रदीपाद्यैः चूताश्वत्थादिपल्लवैः   <br>
ओषधीभिश्च मेध्याभिः सर्वबीजैर्यवाङ्कुरैः  ४   <br>
अष्टम्यादिषु सर्वेषु दिवेषूत्सवेषु च   <br>
पर्वकालेषु सर्वेषु पुण्यपौर्णादि पर्वणि  ५   <br>
शङ्खभेर्यादि निर्घोषैः महद्भिर्गेय संयुतैः   <br>
कुर्यान्नीराजनं लिङ्गे शिवमुद्दिश्य मङ्गलैः  ६   <br>
यावत्पर्वाणि विधिवत्कुर्यान्नीराजनं शिवे   <br>
तावद्वर्षसहस्राणि रुद्रलोके महीयते  ७   <br>
स्नानकाले त्रिसन्ध्यं च यः कुर्याद्गेयवादनम्   <br>
नृत्तं वा मुखवाद्यं वा तस्य पुण्यफलं शृणु  ८   <br>
यावन्त्यहानि कुरुते गेयनृत्तादि वादनम्   <br>
तावद्वर्षसहस्राणि शिवलोके महीयते  ९   <br>
कपिला पञ्चगव्येन कुशवारियुतेन च   <br>
स्नापयेन्मन्त्रपूतेन ब्रह्मस्नानं हि तत्स्मृतम्  १०   <br>
एकाहमपि यो लिङ्गे ब्रह्मस्नानं समाचरेत्   <br>
स विधूयाशु पापानि रुद्रलोके महीयते  ११   <br>
कपिला पञ्चगव्येन दधिक्षीरघृतेन च   <br>
स्नानं शतगुणं ज्ञेयं इतरस्मान्न संशयः  १२   <br>
देवाकार्यं समुद्दिश्य देहशुध्यर्थमेव च   <br>
कपिलामाहरेद्विद्वान् मुनिदेवादि वन्दिताम्  १३   <br>
कपिलां यः पिबेच्छूद्रः शिवकार्यार्थ निर्मिताम्   <br>
स पच्यते महाघोरे सुचिरं नरकार्णवे  १४   <br>
वर्षकोटिसहस्रेषु यत्पापं समुपार्जितम्   <br>
घृताभ्यङ्गेन लिङ्गस्य दहेत्सर्वं न संशयः  १५   <br>
कल्पकोटिसहस्रेषु यत्पापं समुपरार्जितम्   <br>
घृताभ्यङ्गेन लिङ्गस्य दहत्यग्निरिवेन्धनम्  १६   <br>
कृष्णाष्टम्यां घृतस्नानं कृत्वा लिङ्गे सकृन्नरः   <br>
कुलैकविंशमुद्धृत्य शिवलोके महीयते  १७   <br>
अयुतं योगवान्दद्यात् दोग्ध्रीणां वेदपारगे   <br>
वस्त्रादि हेमयुक्तानां घृतस्नानेन तत्फलम्  १८   <br>
सदाढकेन पयसा योउ लिङ्ग स्नापयेन्नरः   <br>
राजतेन विमानेन सोमलोके महीयते  १९   <br>
स्नाप्य दध्ना सकृल्लिङ्गं विष्णुलोके महीयते   <br>
मधुना स्नापयित्वा तु वह्निलोकं स गच्छति  २०   <br>
स्नापयेत्तिलतैलेन हस्तयन्त्रोद्भवेन च   <br>
श्वेतपीतकपिष्टैर्वा वायुलोके महीयते  २१   <br>
स्नानमिक्षुरसेनापि यो लिङ्गं सकृदाचरेत्   <br>
लभेद्वैद्याधरं लोकं सर्वकाम समन्वितम्  २२   <br>
फलोदकेन यो लिङ्गं भक्त्या संस्नापयेन्नरः   <br>
उत्सृज्य पालकलिलं पितृलोके महीयते  २३   <br>
सितेन भस्मना स्नाप्य सकृल्लिङ्गं प्रमोदते   <br>
चन्द्रांशु निर्मलः श्रीमान् शिववत्सोममण्डले २४   <br>
वस्त्रपूतेन तोयेन यो लिङ्गं स्नापयेन्नरः   <br>
सर्वकाम सुतृप्तात्मा वारुणं लोकमाप्नुयात्  २५   <br>
कुशोदकेन यो लिङ्गं भक्त्या स्नापयते सकृत्   <br>
काञ्चनेन विमानेन ब्रह्मलोक महीयते  २६   <br>
गन्धचन्दन तोयेन स्नापयेत्सकृदीश्वरम्   <br>
गन्धर्वलोकमाप्नोति गन्धर्वैश्च स पूज्यते  २७   <br>
पुष्पोदकेन सावित्र्यं कौबेरं हेमवारिणा   <br>
रत्नोदकेन माहेन्द्रं लोकं प्राप्य स मोदते  २८   <br>
पाटलोत्पल पद्मानि करवीराणि सर्वदा   <br>
स्नान तोयेषु योज्यानि स्थिराणि सुरभीणि च  २९   <br>
एषामेकतमं स्नानं यः कुर्याद्भक्तितः शिवे   <br>
विधूय पापकलिलं शिवलोके महीयते  ३०   <br>
कर्पूरागरुतोयेन यो लिङ्गं स्नापयेत्सकृतम्   <br>
सर्वपाप विनिर्मुक्तः शिवलोके महीयते  ३१   <br>
मन्त्राष्टशतजप्तेन विमलेनाम्भसा शिवम्   <br>
स्नापयित्वा सकृद्भक्त्या शिवलोके महीयते  ३२   <br>
पितृमुद्दिश्य यो लिङ्गं स्नापयेच्छीत वारिणा   <br>
तृप्ताः स्वर्गं प्रयास्यन्ति पितरो नरकादपि  ३३   <br>
लिङ्गं शीताम्बुना स्नाप्य धारोष्णपयस ततः   <br>
स्नाप्य पश्चाद्धृतेनापि कृतमेकं विशिष्यते  ३४   <br>
एतत्स्नानत्रयं कृत्वा पूजयित्वा च भक्तितः   <br>
अश्वमेध सहस्रस्य फलं प्राप्नोति मानवः  ३५   <br>
मृत्कुम्भात्ताम्रकुम्भेन स्नानं शतगुणोत्तरम्   <br>
रौप्यं लक्षोत्तरं पुण्यं हैमैः कोट्यधिकं भवेत्  ३६   <br>
लिङ्गस्य दर्शनं पुण्यं दर्शनात्स्पर्शनं शुभम्   <br>
स्पर्शनादर्चनं श्रेष्ठं घृतस्नान मतः परम्  ३७   <br>
इहामुत्रकृतं पापं घृतस्नानेन देहिनाम्   <br>
क्षमते शङ्करो यस्मात् तस्मात्स्नानं समाचरेत्  ३८   <br>
दशापराधं तोयेन क्षीरेण तु शतं तथा   <br>
सहस्रं क्षमते दध्ना घृतेनाप्युतं शिवः  ३९   <br>
नैरन्तर्येण यो मासं घृतस्नानं समाचरेत्   <br>
एकविंशत्कुलोपेतः क्रीडते दिवि रुद्रवत्  ४०   <br>
जलस्नानं पलशतं अभ्यङ्गः पञ्चविंशतिः   <br>
पलानां द्वेसहस्रे तु महास्नानं तु भक्तितः  ४१   <br>
घृताभ्यङ्गे घृतस्नाने यत्नालिङ्गं विरूक्षयेत्   <br>
यवगोधूमजैश्चूर्णैः तोषयेद्गन्धयोजितैः  ४२   <br>
सुखाष्णेनाम्भसा चापि स्नापयेत्तदनन्तरम्   <br>
घर्षयेद्बिल्वपत्रैश्च तव पीठं च शोधयेत्  ४३   <br>
दशकोटिसहस्राणि यद्दत्वा लभते फलम्   <br>
तत्फलं लभते मर्त्यो लिङ्गस्योद्वर्तने कृते  ४४   <br>
अर्घ्यं पुष्पजलोपेतं यः शिवाय निवेदयेत्   <br>
स पूज्यः सर्वलोकेषु शिववन्मोदते चिरम्  ४५   <br>
गन्धोदकेन सम्मिश्रं उदकार्घ्यं दशोत्तरम्   <br>
पञ्चगव्यसमायुक्तं अर्घ्यं शतगुणं भवेत्  ४६   <br>
अर्घ्यमष्टाङ्गमापूर्य लिङ्गमूर्ध्नि निवेदयेत्   <br>
दशवर्षसहस्राणि रुद्रलोके महीयते  ४७   <br>
आपः क्षीरं कुशाग्राणि दध्याज्यं च सतण्डुलम्   <br>
तिलसिद्धार्थकैश्चैवं अर्घ्योऽष्टाङ्गः प्रकीर्तितः  ४८   <br>
दारुवेण्वर्घ्य पात्रेण यद्दत्वा लभते फलम्   <br>
तस्माच्छतगुणं पुण्यं मृत्पात्रेण प्रकीर्तितम्  ४९   <br>
ताम्रपात्रेऽर्घ्यदानेन पुण्यं शतगुणोत्तरम्   <br>
पलाशपद्मपात्राणां ताम्रपात्रे समं भवेत्  ५०   <br>
रौप्यपात्रेण विज्ञेयं अर्घ्यं लक्षगुणोत्तरम्   <br>
सुवर्णपात्र विन्यस्तं अर्घ्यं कोटिगुणोत्तरम्  ५१   <br>
रौप्यपात्रप्रदानेन यत्फलं वेदपारगे   <br>
तस्माच्छतगुणं पुण्यं शिवमृत्पात्र दानतः  ५२   <br>
हेमपात्राणि यद्दत्वा पुण्यं स्याद्वेदपारगे   <br>
ताम्रपात्रप्रदानेन तस्माच्छतगुणं शिवे  ५३   <br>
फलं कोटिं सुवर्णस्य यो दद्याद्वेदपारगे   <br>
शिवाय रौप्यपात्रेण तस्य पुण्यं ततोऽधिकम्  ५४   <br>
हेमपात्रं तु यो भक्त्या शिवाय विनिवेदयेत्   <br>
न तस्य शक्यते वक्तुं पुण्यानन्त्यं विशेषतः  ५५   <br>
तुल्यमेव फलं प्रोक्तं शिवे चाढ्य दरिद्रयोः   <br>
तयोरप्यधिकं तस्य यः शिवे भावनाधिकः  ५६   <br>
विभवे सति यो मोहान् न कुर्याद्विधिविस्तरम्   <br>
नैव तत्फलमाप्नोति प्रलोभाक्रान्तमानसः  ५७   <br>
तावत्पत्रैः फलैः पुष्पैः तोयाद्यैश्चैव यत्कृतम्   <br>
तदनन्तफलं ज्ञेयं भक्तिरेवात्र कारणम्  ५८   <br>
लिङ्गस्यालेपनं कुर्याद् दिव्यगन्धैः सुगन्धिभिः   <br>
वर्षकोटिशतं दिव्यं रुद्रलोके महीयते  ५९   <br>
सुगन्धानुलेपनात्पुण्यं द्विगुणं चन्दनस्य तु   <br>
चन्दनादगरु ज्ञेयं पुण्यमष्टगुणाधिकम्  ६०   <br>
कृष्णागरोर्विशेषेण द्विगुणं फलमिष्यते   <br>
तस्माच्छतगुणं पुण्यं कुङ्कुमस्य विधीयते  ६१   <br>
चन्दनागरुकर्पूरैः कृष्णपिष्टैः सङ्कुकुमैः   <br>
लिङ्गपर्याप्त मालिप्य कल्पकोटिं वसेद्दिवि  ६२   <br>
संवीज्य तालवृन्तेन लिङ्गं गन्धैः प्रलेपितम्   <br>
वर्षकोटिसहस्राणि वायुलोके महीयते  ६३   <br>
भक्त्या निवेद्य रुद्राय तालवृन्तं सुशोभितम्   <br>
दशवर्षसहस्राणि रुद्रलोके महीयते  ६४   <br>
मयूरव्यजनं दत्वा शिवायातीव शोभनम्   <br>
वर्षकोटिशतं पुण्यं रुद्रलोके महीयते  ६५   <br>
शिवाय चामर दत्वा मणिदण्डविभूषितम्   <br>
हेमरौप्यादिदण्डं वा तस्य पुण्यफलं शृणु  ६६   <br>
चामरासक्तहस्ताग्र दिव्यस्त्रीपरिवारितः   <br>
हेमरौप्यविमानस्थः चिरं शिवपुरे वसेत्  ६७   <br>
इत्यर्चना प्रकाराद्यैः अनुपुण्यसञ्चयः   <br>
पुष्पैः कतिविधैः पूजा कर्तव्या कथयस्व मे  ६८   <br>
पुष्पैरारण्य सम्भूतैः पत्रैर्वा गिरिसम्भवैः   <br>
अपर्युषित निच्छद्रैः प्रोक्षितैर्जन्तु वर्जितैः   ६९   <br>
आत्मारामोद्भवैर्वाऽपि पुष्पैः सम्पूजयेच्छिवम्   <br>
पुष्पजातिविशेषेण भवेत्पुण्यं ततोऽधिकम्  ७०   <br>
तपःशील गुणोपेते पात्रे वेदपारगे   <br>
दत्वा सुवर्णमयुतं तत्फलं कुसुमे शुभे  ७१   <br>
अर्कस्य पुष्पे चैकस्मिन् शिवाय विनिवेदिते   <br>
दशदत्वा सुवर्णानि यत्फलं तदवाप्नुयात्  ७२   <br>
श्वेतार्कस्य विशेषेण द्विगुणं फलमिष्यते   <br>
एवं पुष्पविशेषेण फलं तस्य ततोऽधिकम्  ७३   <br>
पुष्पजाति विशेषेण यथा स्यात्तन्निबोधत   <br>
अर्कपुष्प सहस्रेभ्यः करवीरं विशिष्यते  ७४   <br>
करवीर सहस्रेभ्यो बिल्वपत्रं विशिष्यते   <br>
बिल्वपत्र सहस्रेभ्यो बकपुष्पं विशिष्यते  ७५   <br>
बकपुष्प सहस्राणां एकं धूर्धूरकं परम्   <br>
धूर्धूरक सहस्रेभ्यो बृहत्पुष्पं विशिष्यते  ७६   <br>
अपामार्ग सहस्रेभ्यो कुशपुष्पं विशिष्यते   <br>
कुशपुष्प सहस्रेभ्यः शमीपुष्पं विशिष्यते  ७७   <br>
नीलोत्पल सहस्रेण यो मालां सम्प्रयच्छति   <br>
शिवाय विधिवद्भक्त्या तस्य पुण्यफलं शृणु  ७८   <br>
कल्पकोटि सहस्राणि कल्पकोटिशतानि च   <br>
वसेच्छिवपुरे श्रीमान् शिवतुल्य पराक्रमः  ७९   <br>
शेषाणां पुष्पजातीनां यत्फलं परिकीर्तितम्   <br>
तत्फलस्यानुसारेण शिवलोके महीयते  ८०   <br>
शमीपुष्पं बृहत्याश्च कुसुमं तुल्यमेव च   <br>
करवीर समाज्ञेया जाती विजयपाटलाः  ८१   <br>
श्वेतमन्दारकुसुमं सितपद्मसमं भवेत्   <br>
नागचम्पकपुन्नागा धूर्धूरक समाः स्मृताः  ८२   <br>
केतकी माधवी चैव कुन्दयूथीमदन्तिका   <br>
शिरीषसज्जबन्धूक कुसुमानि विवर्जयेत्  ८३   <br>
आल्मली कुसुमं पत्र करञ्जे तु तरुद्भवम्   <br>
वैभीतकानि पत्राणि तत्पुष्पाणि च वर्जयेत्  ८४   <br>
निर्गन्धान्युग्रगन्धानि यानि तानि विवर्जयेत्   <br>
गन्धवन्त्यपवित्राणि यानि तानि विवर्जयेत्  ८५   <br>
गन्धहीनमपि ग्राह्यं पवित्रं यत्कुशादिकम्   <br>
सात्विकं तच्च कुसुमं अपवित्रं तु तामसम्  ८६   <br>
कनकनि कदम्बानि रात्रौ देयानि शङ्करे   <br>
दिवा शेषाणि पुष्पाणि दिवा रात्रौ च मल्लिकाः  ८७   <br>
प्रहरं तिष्ठते जातिः करवीरमहर्निशम्   <br>
कोटकेशोपविद्धानि शीतर्णपर्युषितानि च  ८८   <br>
स्वयं पतितपुष्पाणि त्यजेदुपहतानि च   <br>
मुकुलैर्नार्चयेद्देवं अर्चिते सति कुड्मले  ८९   <br>
अपक्वं यातयामं च शिवाय न निवेदयेत्   <br>
लवणानामसङ्ख्यानां राशिस्तेन धृतेन यत्  ९०   <br>
फलं क्वथित विद्धं च यत्नात्पक्वमपि त्यजेत्   <br>
अलाभेन तु पुष्पाणां पत्राण्यपि निवेदयेत्  ९१   <br>
पत्राणामप्य लाभे तु फलान्यपि निवेदयेत्   <br>
फलानामप्यलाभे तु तृणगुल्मौषधैरपि  ९२   <br>
ओषधानामलाभे तु मानसं परमं शुभम्   <br>
प्रत्येकमुक्तपुष्पेषु दशसाहस्रिकं फलम्  ९३   <br>
स्रग्विबन्धेषु तेष्वेव द्विगुणं फलमिष्यते   <br>
सुगन्धैर्मुक्त पुष्पैर्थः सम्यग्लिङ्गं  प्रपूजयेत्  ९४   <br>
मालाभिर्वासु घटितैः अनन्तं फलमाप्नुयात्   <br>
बिल्वपत्रैरखण्डैश्च सकृल्लिङ्गं प्रपूजयेत्  ९५   <br>
सर्वपाप विनिर्मुक्तः शिवलोके महीयते   <br>
धूर्धरकैश्च यो लिङ्गं सकृत्पूजयते नरः  ९६   <br>
स गोलक्ष प्रदानस्य शिवं प्राप्य फलं लभेत्   <br>
बृहतीकुसुमैर्भक्त्या यो लिङ्गं सकृदर्चयेत्  ९७   <br>
गवामयुत दानस्य फलं प्राप्य शिवं व्रजेत्   <br>
अपामार्गस्य पत्रैश्च यो लिङ्गं सकृदर्चयेत्  ९८   <br>
स गवां कोटिदानस्य फलं प्राप्य शिवं व्रजेत्   <br>
मल्लिकोत्पलनिर्गुण्डी जाति पुन्नाग चम्पकाः  ९९   <br>
अशोकश्वेतमन्दार कर्णिकारबकानि च   <br>
करवीरार्कमन्दारशमीतगरकेसरम्  १००   <br>
कुशापामार्गकुमुद कदम्बद्रोणकानि च   <br>
नन्द्यावर्तकशम्याक तिलकं नवमालिका  १०१   <br>
करञ्जनागदन्तीश्च वैभीतकपत्रजादिभिः   <br>
सौगन्धिक सनागैश्च सिन्धुश्रीफलकार्जुनैः  १०२   <br>
एकपत्रारविन्दाग्रा विष्णुक्रान्तिदलोत्पलैः   <br>
दुर्वारैः पारिभद्रैश्च ब्रह्मवृक्ष प्रसूनकैः  १०३   <br>
आमिलात कुसूमैश्च चूतजम्बक पल्लवैः   <br>
दूर्वाग्रैः श्वेतदूर्वैश्च तालपुष्पैर्विशेषतः  १०४   <br>
तुलसीकुरवांकोल नागैर्बकुल सौरभैः   <br>
पुष्पैरेतैर्यथालाभं यो नरः पूजयेच्छिवम्  १०५   <br>
स च यत्फलमाप्नोति तदेकाग्रमनाः शृणुः   <br>
कोटिसूर्यप्रतीकाशैः विमानैः सार्वकामिकैः  १०६   <br>
पुष्पमालापरिक्षिप्तैः गीतवादित्रनादितैः   <br>
तन्त्रीमधुरवाद्यैश्च स्वच्छन्दगमनालसैः  १०७   <br>
रुद्रकन्यासमाकीर्णैः देवदानव किन्नरैः   <br>
दोधूयमानश्चमरैः स्तूयमानः सुरासुरैः  १०८   <br>
गच्छेच्छिवपुरं दिव्यं यत्र वा रुचितं भवेत्   <br>
यैस्तैर्वापीहकुसुमैः जलजैः स्थलजैः शिवम्  १०९   <br>
सम्पूज्य प्रोक्षितैर्भक्त्या शिवलोके महीयते   <br>
शिवस्योपरि यः कुर्यात् सुघनं पुष्पमण्डपम्  ११०   <br>
शोभितं पुष्पमालाद्यैः आपीठान्तं प्रलम्बिभिः   <br>
अत्याश्चर्यैर्महायानैः दिव्यपुष्पोपशोभितैः  १११   <br>
सर्वैः परिवृतः श्रीमान् गच्छेच्छिवपुरं सुखी   <br>
स पुष्पक विमानानां सहस्रैः परिवारितः  ११२   <br>
दिव्यस्त्री सुखसम्भोग क्रीडारति समन्वितः   <br>
अक्षयं मोदते कालं अतिरस्कृतशासनः  ११३   <br>
शिवादि सर्वलोकेषु यत्रेष्टं तत्र याति सः   <br>
पूजासु भक्तिविश्वास रचितादिषु सर्वदा  ११४   <br>
फलमेवं समासेन ज्ञेयं वित्तानुसारतः   <br>
मालाभिवेष्टयेद्वेदीं लिङ्गं सम्पूजयेन्नरः  ११५   <br>
शिवो देव्या च पुत्रेण मोदते पूजयानया   <br>
लिङ्गवेदी भवेद्देवी लिङ्गं साक्षान्महेश्वरः  ११६   <br>
तयोः सम्पूजनाद्भक्त्या देवी देवश्च पूजितौः   <br>
स्वयमुत्पाद्य पुष्पाणि यः शिवं पूजयेत्सदा  ११७   <br>
तानि साक्षात्प्रगृह्णाति तद्भक्त्या सततं शिवः   <br>
यः कुर्याच्च शिवारामं आम्र बिल्वादि शोभितम्  ११८   <br>
जाती विजयराजार्क करवीराब्जकुब्जकैः   <br>
पुन्नागनागबकुलैः अशोकोत्पल चम्पकैः  ११९   <br>
कदलीहेमयूथाद्यैः तस्य पुण्यफलं शृणु   <br>
यावत्पत्रकुसुमं बीजमूल फलानि च  १२०   <br>
तावद्वर्ष सहस्राणि रुद्रलोके महीयते   <br>
लाक्षां प्रामाण्य निर्मुक्त सूपं दद्यात्सकृच्छिवे  १२१   <br>
चतुर्वेदिगृहे जन्म प्राप्नोति सततं सुखी   <br>
कृष्णागरु सकर्पूरं धूपं दद्यान्महेश्वरे  १२२   <br>
नैरन्तर्यैण मासार्धं तस्य पुण्यफलं शृणु   <br>
कल्पकोटिसहस्राणि कल्पकोटिशतानि च  १२३   <br>
भुक्त्वा शिवपुरे भोगांस्तस्याप्यन्ते महीपतिः   <br>
गुग्गुलुं घृतसंयुक्तं साक्षाद्गृह्णाति शङ्करः  १२४   <br>
मासार्धं मात्रधूपदानेन शिवलोके महीयते   <br>
शिव कृष्णचतुर्दश्यां यः साज्यं गुग्गुलुं दहेत्  १२५   <br>
अपराधसहस्रं तद् इहामुत्र कृतं क्षमेत्   <br>
देवदारु नमेरुं च सर्शश्रीवासकुन्दुरुम्  १२६   <br>
श्रीफलं चाऽऽज्यसम्मिश्रं दत्वाऽऽप्नोति परां श्रियम्   <br>
एभ्यः सुगन्धिकर्पूरं षट्सहस्रगुणोत्तरम्  १२७   <br>
अगरुं दशसाहस्रं द्विगुणं चासितागरुम्   <br>
गुग्गुलं दशसाहस्रं सघृतं द्विगुणं भवेत्  १२८   <br>
प्रियश्च गुग्गुलुर्नित्यं आज्ययुक्तो विशेषतः   <br>
द्वे साहस्रे फलानां तु महिषाक्षस्य गुग्गुलोः  १२९   <br>
दग्ध्वाज्येन तु सम्मिश्रं शिवतुल्यः प्रजायते   <br>
अगरुं घृत संयुक्तं अनन्ताश्च फलानि च  १३०   <br>
अग्निष्टोमस्य यज्ञस्य फलमाप्नोति मानवः   <br>
शोधयेत्पापसंयुक्तं पुरुषं नात्र संशयः  १३१   <br>
कृष्णागरूद्भवो धूपः तुषास्तुरिव काञ्चनम्   <br>
योऽन्तः शिवगृहं भक्त्या सुगन्धेन प्रलेपयेत्  १३२   <br>
कवाटद्वारकुड्यान्तं तिर्यगूर्ध्वं सवेदिकम्   <br>
श्वासयेत्पुष्पमालाभिः धूपैश्चापि सुगन्धिभिः  १३३   <br>
यः कुर्यात्सकृदप्येवं पु्ण्यं तस्यावधारय   <br>
सर्वकामैश्च सम्पूर्णो महायानैः सहस्रशः  १३४   <br>
आपुरायं दिशः सर्वाः आमोदैश्च सुगन्धिभिः   <br>
कल्पकोटिशतं दिव्यं रुद्रलोके महीयते  १३५   <br>
तस्यान्ते धर्मशेषेण त्रैलोक्याधिपतिर्भवेत्   <br>
ऋतावृत्तौ च यः कुर्याद्दिव्यगन्धैः शिवालयम्  १३६   <br>
स समस्त कुलोपेतः शिवलोके महीयते   <br>
त्रिवृच्छत्सुपीतं वा पट्टसूत्रादि निर्मितम्  १३७   <br>
दत्वोपवीतं रुद्राय भवेद्वेदान्तगोचरः   <br>
वासांसि सुविचित्राणि सारवन्ति मृदूनि च  १३८   <br>
धूपितानि शिव दद्याद् विकेशानि नवानि च   <br>
यावत्तद्वस्त्रतन्तूनां परिमाणं समन्ततः  १३९   <br>
तावद्युगसहस्राणि रुद्रलोके महीयते     <br>
तुटिमात्रं तु यो दद्याद् हेम लिङ्गस्य मूर्धनि  १४०   <br>
इन्द्रस्यार्धासमे तावद् यावदिन्द्राश्चतुर्दशः   <br>
एवं वित्तानुसारेण फलं ज्ञेयं समासतः  १४१   <br>
सर्वेषां मणिपट्टानां मुकुटादेर्विशेषतः   <br>
योर्कपत्रपुटं पूर्णं मधुपर्कं सुमन्त्रितम्  १४२   <br>
निवेदयेत शर्वाय सोऽश्वमेधफलं लभेत्   <br>
शालिनां तण्डुलं प्रस्थं कुर्यादन्नं सुसंस्कृतम्  १४३   <br>
शिवाय तच्चरुं दद्यात् चतुर्दश्यां विशेषतः   <br>
हारिद्रं कृसरं शुक्लं पायसं वा चरुंस्तथा  १४४   <br>
गुडखण्डाज्य सम्मिश्रं नैवेद्यं परिकल्पयेत्   <br>
यावन्तस्तण्डुलास्तमिन्नैवेद्ये परिसंख्यया  १४५   <br>
तावद्वर्षसहस्राणि रुद्रलोके महीयते   <br>
गुडखण्डघृतानां च भक्ष्याणां च निवेदने  १४६   <br>
घृतेन पाचितानां तु पुण्यं शतगुणं भवेत्   <br>
मज्जिका पानकानां तु भक्ष्यार्थं फलमिष्यते  १४७   <br>
तदर्धं सलिलस्यापि वासितस्य निवेदने   <br>
मातुलुङ्गफलादीनि पक्वानि च निवेदयेत्  १४८   <br>
शिवाय तत्फलं तस्य भक्ष्याणां यन्निवेदने   <br>
पञ्च सौगन्धिकोपेतं ताम्बूलं च निवेदयेत्  १४९   <br>
शिवाय गुरवे चैव तस्य पुण्यफलं शृणु   <br>
सुगन्धदेहस्तेजस्वी सर्वावयव सुन्दरः  १५०   <br>
वर्षकोटिशतं दिव्यं शिवलोके महीयते   <br>
घृतदीपप्रदानेन शिवाय शतयोजनम्  १५१   <br>
लङ्घयित्वा ततो याति विमानैः सूर्य सप्रभैः   <br>
गच्छेच्छिवपुरं दिव्यं यावदाभूतविप्लवम्  १५२   <br>
तस्यान्ते स महीपालो ब्राह्मणो वाऽभिजायते   <br>
यः कुर्यात्कार्तिकमासे शोभनां दीपमालिकाम्  १५३   <br>
घृतेनैव चतुर्दश्यां पौर्णमास्यां तथापि वा   <br>
सूर्यकोटि प्रतीकाशैः तेजोभिर्भासयेद्दिशः  १५४   <br>
तेजोराशिर्विमानस्थः कुलमुद्धृत्य सर्वशः   <br>
यावत्प्रदीप संख्यानं घृतेनापूर्य बोधितम्  १५५   <br>
तावद्युगसहस्राणि रुद्रलोके महीयते   <br>
दीपवृक्षं समुद्धृत्य लोहमुच्चं शिवालये  १५६   <br>
पूर्वस्माद्द्विगुणं पुण्यं लभते नात्र संशयः   <br>
कापिलेन घृतेनैव सूक्ष्मतन्तु कृतेन च  १५७   <br>
सकृद्दीपं शिवे दद्यात् तस्य पुण्यफलं शृणु   <br>
सूर्यकोटि प्रतीकाशैः विमानैः सार्वकामिकैः  १५८   <br>
गच्छेत्सोऽपि शिवं लोकं यावदाभूत सम्प्लवम्   <br>
तस्यां परिवारितोरग दिव्य देह समन्वितः  १५९   <br>
ज्ञानयोगं समासाद्यं तत्रैव स विमुच्यते   <br>
शिरसा धारयेद्दीपं सर्वरात्रं शिवाग्रतः  १६०   <br>
ललाटे वाऽथ हस्ताभ्यां उद्युक्तश्च तथोरसि   <br>
सूर्यायुत प्रतीकाशैः विमानैः सार्वकामिकैः  १६१   <br>
कल्पायुतशतं दिव्यं रुद्रलोके महीयते   <br>
शिवस्य पुरतो दद्याद्दर्पणं चारु निर्मलम्  १६२   <br>
पर्यन्तं शोभितं कृत्वा श्वेतमाल्यैः सचन्दनैः   <br>
चन्द्रांशुनिर्मलः श्रीमान् सुभगः कामरूपधृक्  १६३   <br>
कल्पायुतसहस्राणि रुद्रलोके महीयते   <br>
कृत्वा प्रदक्षिणं भक्त्या शिवस्याऽऽयतनं नरः  १६४   <br>
अश्वमेधसहस्रस्य लभते फलमुत्तमम्   <br>
नमस्कारः स्मृतो यज्ञः सर्वयज्ञोत्तमः शिवे  १६५   <br>
नमस्कृता महादेवं अश्वमेधफलं लभेत्   <br>
प्रणम्य दण्डवद्भूमौ नमस्कारेण योर्चयेत्  १६६   <br>
स यां गतिमवाप्नोति न तां यज्ञशतैरपि   <br>
सर्वयजोपवासेषु सर्वतीर्थेषु यत्फलम्  १६७   <br>
स्तुतिजप्योपहारेण शिवे तत्फलमाप्नुयात्   <br>
श्वेतं महाध्वजं दद्यात्कृत्वा वै पञ्चरङ्गिकम्  १६८   <br>
किङ्किणीरवकोपेतं मयूरच्छत्रभूषितम्   <br>
स सितेन विमानेन सर्वेषां चोपरिस्थितः १६९   <br>
मन्वन्तरसहस्रं तु मोदते दिवि रुद्रवत्   <br>
ध्वजमालाकुलं कुर्यात् प्राकारालय मध्यतः  १७०   <br>
महाध्वजाष्टकं वापि दिग्विदिक्षु निवेदयेत्   <br>
स विमानसहस्रेण दिव्याश्वपरिशोभिना  १७१   <br>
कल्पायुतसहस्राग्रं मोदते दिवि रुद्रवत्   <br>
शरच्चन्द्रांशु विमलं मुक्तामालोपशोभितम्  १७२   <br>
मणिदण्डमवच्छत्रं दद्यात्काञ्चन निर्मितम्   <br>
सच्छत्रैश्च विचित्रैश्च धार्यमाणैश्च शोभितम्  १७३   <br>
विमानैः सर्वसम्भोगैः चिरं शिवपुरं व्रजेत्   <br>
ये निश्चिता नराः सम्यक् पूजयन्ति महेश्वरम्  १७४   <br>
तेषां ददाति विश्वेशो देवो मुक्तिं सुदुर्लभाम्   <br>
यदि चेद्राज्यमाकाङ्क्षेद् देही काल विपर्ययात्  १७५   <br>
भुङ्क्ते समुद्रपर्यन्तां एकच्छत्रां वसुन्धराम्   <br>
यः शृङ्खलासमायुक्तां महाघण्टां महास्वनाम्  १७६   <br>
कांस्यलोहमयीं वापि बन्धयेद्यो शिवालये   <br>
घण्टाकर्णगणः श्रीमान् शिवस्यातीव वल्लभः  १७७   <br>
शिवतुल्यबलो भूत्वा शिवलोके महीयते   <br>
भेरी-मृदङ्ग-मुरव-तिमिलो-पटहादिकम्  १७८   <br>
वंश-कांस्यादिवादित्रं यः शिवाय निवेदयेत्   <br>
स विमानैर्महाभोगैः वंश-वीणाकृतस्वनैः  १७९   <br>
युगायुतशतं दिव्यं शिवलोके महीयते    <br>
स्त्रीणां सङ्गीतदानेन सनाट्येन विशेषतः  १८०   <br>
यथेष्टमैश्वरे लोके मोदते कालमक्षयम्   <br>
महास्वनं तु योदद्याच्छङ्खयुग्मं शिवाय तु  १८१   <br>
युगकोटिशतं दिव्यं रुद्रलोके महीयते   <br>
वितानं सितपद्माभं मध्ये कमलभूषितम्  १८२   <br>
विचित्रमेकवर्णं वा नानावर्णोपशोभितम्   <br>
किङ्किणीरवकोपेतं कन्दुकैश्चोपशोभितम्  १८३   <br>
लम्बकैर्मुक्तादामैश्च घण्टाचामर भूषितम्   <br>
शिवस्योपरि यो दद्यात् पुरतो वाऽपि कल्पयेत्  १८४   <br>
रुद्रवत्सर्वलोकेषु युगकोटिं च मोदते   <br>
शिवस्योपरि यो दद्यात् सर्वरत्नोपशोभितम्  १८५   <br>
मण्डनं मौक्तिकं श्रीमान् तस्य पुण्यफलं शृणु   <br>
कोटिकोटि विमानैश्च सर्वकाम समन्वितः  १८६   <br>
आभूत सम्प्लवं यावत्तावच्छिवपुरे वसेत्   <br>
शिवस्याऽऽयतने कुर्याद् वस्त्रपूजां सुशोभनम्  १८७   <br>
दुकूलपट्टदेवाङ्गैः वस्त्रैरन्यैश्च शोभनेः   <br>
वस्त्रादिपट्टतन्तुनां भवेत् संख्या तु यावति  १८८   <br>
तावद्युग सहस्राणि रुद्रलोके महीयते   <br>
शिवभक्त्या जगत्सर्वं वृष्टिसारेण सार्यते  १८९   <br>
यत्सन्धार्य जगत्पुण्यं अग्निकार्येण तद्भवेत्   <br>
जगतो धारणं कुर्याद् अग्निकार्ये विशेषतः  १९०   <br>
यः कुर्यादिष्टकागारं रुद्राग्रेरति शोभनम्   <br>
सकृत्तत्राग्नि कार्येण रुद्र सायुज्यमाप्नुयात्  १९१   <br>
शिवाग्नि कार्यं यः कृत्वा कुर्यात्त्र्यायुषमात्मनः   <br>
दशभिर्मुच्यते पापैः सितेन शिवभावना  १९२   <br>
कृत्वा शिवालये य प्रान्ते दशमण्डलकानि तु   <br>
सर्वपाकाग्न संयुक्तः तेषु नित्यं बलिं हरेत्  १९३   <br>
अर्घ्यं पुष्पजलोपेतं ताम्रपात्रे प्रकल्पयेत्   <br>
रुद्रमातृगणादीनां देवतानां च सर्वतः  १९४   <br>
यः कुर्यात्सकृदप्येवं दशदिक्षु बलिक्रियाम्   <br>
दशवर्षसहस्राणि रुद्रलोके महीयते  १९५   <br>
रौद्रं संध्याबलिं कृत्वा नित्यं पर्वसु वा निशि   <br>
कल्पायुतशतं साग्रं शिवलोके महीयते  १९६   <br>
दधिभक्तमयं लिङ्गं हेमपात्रादि संस्थितम्   <br>
पुष्पधूपार्चितं कृत्वा विमानोपरि शोभितम्  १९७   <br>
शिरसा धारयन्पात्रं शनैर्गच्छेत्प्रदक्षिणम्   <br>
शिवायतन पर्यन्तं शङ्खभेर्यादि निस्वनैः  १९८   <br>
दर्पणैर्ध्वजमालाभिः गेयनृत्तादिभिः सह   <br>
चित्रचामरधूपाद्यैः यष्टिदीपादिभिस्तथा  १९९   <br>
तच्छेषं दधिभक्तेन लिङ्गस्य पुरतः स्थितम्   <br>
पुष्पाक्षतविमिश्रेण पीठे तदुपसंहरेत्  २००   <br>
एतेन मातरो रुद्रो शिवो वा षण्मुखादयः   <br>
शान्तिं जुषन्ति सुप्रीता रौद्रेण बलिना सदा  २०१   <br>
शिवमाख्यापनयनं पूजान्ते भूप्रमार्जनम्   <br>
एकैकमेव तुल्यं स्यात् चान्द्रायण फलेन तु  २०२   <br>
शिवमण्डलकं कृत्वा हस्तमात्रं शिवाग्रतः   <br>
यः कुर्यादक्षतैः पुष्पैः पत्रैर्वाप्यथ केवलैः  २०३   <br>
सुरूपः सुभगः श्रीमान् तेजस्वी वेदवित्सुखी   <br>
चतुर्वेदीगृहे जन्म सकृत्कृत्वा लभेन्नरः  २०४   <br>
एवं स्वस्तिकपद्माद्यैः भूमि शोभा शिवालये   <br>
कृत्वा वर्णकपिष्टाद्यैः तस्माच्छतगुणं भवेत्  २०५   <br>
शिवयज्ञोपकरणं दत्वाल्पं यदि वा बहु   <br>
स च वित्तानुसारेण शिवलोके महीयते  २०६   <br>
शिवमुद्दिश्य यद्दत्तं सर्वकारणकारणम्   <br>
तदनन्तफलं दातुर्भवतीति किमद्भुतम्  २०७   <br>
यद्यदिष्टं विशिष्टं च न्यायेन समुपार्जितम्   <br>
तच्छिवाय निवेद्यं स्यात् भक्त्यानन्त फलार्थिभिः  २०८   <br>
कर्मशाठ्येन यः कुर्यात् मूल्येनाऽपि शिवालये   <br>
सोऽपि शाठ्याद्दिवं याति पापवर्जित कर्मणा  २०९   <br>
कृत्वाऽऽरामन्नपानादि शिवायतन कर्मसु   <br>
उपयुक्तानि भूतानि खननोत्पातनेषु च  २१०   <br>
अकामतोऽपि सर्वाणि चराणि स्थावरानि च   <br>
दिवं प्रयान्त्यसन्देहं भावात्परमेष्ठिनः  २११   <br>
लिङ्गहस्तशतं साग्रं शिवक्षेत्रं समन्ततः   <br>
देहिनां तत्र मरणं शिवसायुज्यकारणम्  २१२   <br>
मनुजैः स्थापिते लिङ्गे क्षेत्रमानमिदं स्मृतम्   <br>
स्वयम्भूते सहस्रं स्याद् आर्षे चैव तदर्धकम्  २१३   <br>
पतित नरोऽपि यतस्मिन् निवसेत शिवालये   <br>
स याति परमं स्थानं यस्माच्छिवपुरं महत्  २१४   <br>
तस्मादावसथं कुर्याच्छिवक्षेत्र समीपतः   <br>
शिवलिङ्गसमीपस्थं यत्तोयं पुरतः स्थितम्  २१५   <br>
शिवगङ्गेति तज्ज्ञेयं तत्र स्नात्वा शिवं व्रजेत्   <br>
यः कुर्याद्दीर्घिकां वाऽपि कूपं वाऽपि शिवालये  २१६   <br>
त्रिःसप्तकुलमुद्धृत्य शिवलोके महीयते   <br>
सर्वमन्यत्परित्यज्य शिवैकाहित मानसः  २१७   <br>
शिवपूजाविधिं कुर्याद्यदिच्छेच्छुभमात्मनः   <br>
त्वरितं जीवितं याति त्वरितं याति यौवनम्  २१८   <br>
त्वरितं व्याधिरभ्येति तस्मात्पूज्यः सदाशिवः   <br>
यावन्नायाति मरणं यावन्नाक्रमतो जरा  २१९   <br>
यावन्नेन्द्रिय वैकल्यं तावत्पूजय शङ्करम्   <br>
न शिवार्चनतो ह्यस्ति धर्मोऽन्यो भुवनत्रये  २२०   <br>
इति विज्ञाय यत्नेन पूजनीयः सदाशिवः   <br>
ये भक्ता देवदेवस्य शिवस्य परमेष्ठिनः  २२१   <br>
इहलोके सुखं प्राप्य विन्दन्ति परमं पदम्   <br>
सम्पूज्य पशुभर्तारं विशुद्धेनान्तरात्मना  २२२   <br>
कृताञ्जलिपुटो भूत्वा इदं स्तोत्रमुदीरयेत्   <br>
शिवं शिवकरं शान्तं शिवात्मानं शिवोत्तमः  २२३   <br>
शिवमार्ग प्रणेतारं  प्रणमामि सदाशिवम्   <br>
शाश्वतं शोभनं शुद्धं स्मरद्दोष प्रमोक्षकम्  २२४   <br>
विश्वं विश्वेश्वरं देवं शङ्करं प्रणमाम्यहम्   <br>
सर्वपापहरं नाथं सर्वरोगहरं शुभम्  २२५   <br>
सर्वबाधाहरं नित्यं नामम्यार्तिहरं परम्   <br>
आस्थानस्थान संस्थान संस्थितस्थितिभासकम्  २२६   <br>
शिरस्थानस्थ योगस्थं स्थाणुमीशं नमाम्यहम्   <br>
ईशानं पुरुषं घोरं वामं सद्यं महेश्वरम्  २२७   <br>
ईशानं सर्वभूतानां ईश्वरं प्रणमाम्यहम्   <br>
ईशानं वरदं देवं ईशामनन्त नायकम्  २२८   <br>
इति पूजाविधिं पुण्यं यः शृणोति सकृन्नरः   <br>
स मुक्तः सर्वपापेभ्यः शिवलोके महीयते  २२९   <br>
इति शिवधर्मपुराणे शिवार्चनद्रव्यपुण्यं नामः पञ्चमोऽध्यायः ५   <br>
   <br>
<a name="chapter6">अथ षष्ठो ध्यायः </a>   <br>
श्री नन्दिकेश्वर उवाच   <br>
अतः परमिदं गुह्यं शिवोद्गीर्णं महोदयम्   <br>
महाविघ्नप्रशमनं महाशान्तिकरं शुभम्  १   <br>
अकालमृत्युमथनं सर्वव्याधिनिवारणम्   <br>
परचक्रप्रमथनं सदाविजयवर्धनम्  २   <br>
स्तम्भनं परसैन्यस्य रिपुसादकरं सदा   <br>
सर्वदेवग्रहानीकं सर्वाभीष्टाविभासकम्  ३   <br>
सर्वशान्त्यधिकाराख्यं धर्मं वक्ष्यामि शाश्वतम्   <br>
महेश्वरध्यानम्   <br>
शशाङ्कार्धधरस्त्र्यक्षो नागयज्ञोपवीतवान्  ४   <br>
चतुर्मुखश्चतुर्बाहुः सितभस्मावगुण्ठितः   <br>
वरो वरेण्यो वरदो देवदेवो महेश्वरः  ५   <br>
त्रैलोक्यनमितः श्रीमान् शान्तिमाशु करोतु मे   <br>
शिवार्धाङ्गिनीध्यानम्   <br>
सर्वावयवमुख्येन गात्रेण तनुमध्यमा  ६   <br>
पीतश्यामातिसौम्येन शिवरूपेण सेवितः   <br>
ललाटतिलकोपेता चन्द्रलेखार्धधारिणी  ७   <br>
दिव्याम्बरधरा देवी सर्वाभरणभूषिता   <br>
वरस्त्री सर्वनारीणां शोभागुणमहास्पदम्  ८   <br>
भावनामात्रसन्तुष्टा उमादेवी वरप्रदा   <br>
साक्षादागम्यरूपेण शान्तेनामिततेजसा  ९   <br>
शान्तिं करोतु मे प्रीता भक्तानां भक्तवत्सला   <br>
षण्मुखध्यानम्   <br>
पद्मरागद्युतिः सौम्यो रक्तमाल्यानुलेपनः  १०   <br>
अबालो बालरूपेण षण्मुखः शिखिवाहनः   <br>
पूर्णेन्दुवदनः सौम्यः त्रिशिखाशक्तिसंयुतः  ११   <br>
कृत्तिकोमाग्निरुद्राङ्ग गङ्गोद्भूतः सुरार्चितः   <br>
कार्तिकेयो महातेजा वरदानैकतत्परः  १२   <br>
शान्तिं करोतु मे नित्यं बलं सौख्यं च सर्वदा   <br>
नन्दीशध्यानम्   <br>
श्वेतवस्त्रपरीधानः त्र्यक्षः कनकसप्रभः  १३   <br>
शूलपाणिर्महाप्राज्ञः नन्दीशः शिवभावितः   <br>
शिवध्यानैकपरमः शिवभक्तिपरायणः  १४   <br>
शान्तिं करोतु मे शान्तो धर्मे च मतिमुत्तमाम्   <br>
नागयज्ञोपवीती च नागाभरणभूषितः  १५   <br>
सर्वार्थसम्पदाधारो गणाध्यक्षो वरप्रदः   <br>
रुद्रस्य तनयो देवो नायकोऽथ विनायकः  १६   <br>
करोतु मे महाशान्तिं कर्मसिद्धिं च सर्वदा   <br>
इन्द्रनीलनिभस्त्र्यक्षो दीप्तशूलायुधोद्यतः  १७   <br>
रक्ताम्बरधरः श्रीमान् कृष्णाङ्गो नागभूषणः   <br>
पापापनोदमतुलं अलक्ष्मीमलनाशनः  १८   <br>
करोतु मे महाकालः प्रीतिं प्रीतेन चेतसा   <br>
गणमाताम्बिकाध्यानम्   <br>
पीतवस्त्रपरीधाना कन्यारूपा स्वलङ्कृता  १९   <br>
गणमाताम्बिका त्र्यक्षा पुण्यागौरी सुरेश्वरी   <br>
सर्वसिद्धिप्रदादेवी प्रसादपरमा शिवा  २०   <br>
शान्तिं करोतु मे प्रीता सिद्धिमाशु प्रयच्छतु   <br>
स्निग्धश्यामेन वर्णेन महामहिषमर्दनी  २१   <br>
धनुश्चक्रप्रहरणा शङ्खयष्ट्यसिधारिणी   <br>
आतर्जनोद्यतकरा सर्वोपद्रवनाशिनी  २२   <br>
अतिसूक्ष्मोऽतिविक्रान्तः त्र्यक्षो भृङ्गिरिटिर्महान्   <br>
रुद्रात्मजो रुद्रभक्तो रुद्रैकगतमानसः  २३   <br>
सोऽपि शान्तात्मभावेन शान्तिमाशु प्रयच्छतु   <br>
चण्डेश्वरध्यानम्   <br>
प्रचण्डगणसैन्यस्थो महाटङ्काक्षधारकः  २४   <br>
अक्षमालार्पितकरः त्र्यक्षश्चण्डेश्वरः प्रभुः   <br>
चण्डपापापहरणो ब्रह्महत्यादि शोधनः  २५   <br>
करोतु मे महायोगी नित्यं कल्याणवर्धनम्   <br>
नीलकण्ठध्यानम्   <br>
शङ्खकुन्देन्दुतुल्याभः कण्ठे मरकतप्रभः  २६   <br>
अक्षमालाशिरोग्रस्तु स्वयं ज्ञाने व्यवस्थितः   <br>
चतुर्मुखश्चतुष्पादः त्रिनेत्रः सर्वदोज्वलः  २७   <br>
क्षितेःपतिर्वरयो देवः सर्वधर्मोत्तमोत्तमः   <br>
ईशं वहति पृष्ठेन तस्माद्धर्मो जगत्प्रभुः  २८   <br>
वृषो वृषपतिः श्रीमान् करोतु मम शान्तिकम्   <br>
पितामहध्यानम्   <br>
पद्मासनः पद्मनिभः चतुर्वेदनपङ्कजः  २९   <br>
कमण्डलुधरः श्रीमान् देवगन्धर्वपूजितः   <br>
शिवध्यानैकनिरतः शिवसद्भावभावितः ३०   <br>
ब्रह्मशब्देन दिव्येन ब्रह्मा शान्तिकरोतु मे   <br>
विष्णुध्यानम्   <br>
तार्क्ष्यासनश्चतुर्बाहुः शङ्खचक्रगदाधरः  ३१   <br>
श्यामपीताम्बरधरो वनमालाविभूषितः   <br>
यज्ञदेवोत्तमो देवो माधवो मधुसूदनः  ३२   <br>
शिवप्रणामपरमः शिवध्यानैकतत्परः   <br>
शिवार्चनपरो नित्यं विष्णुशान्तिं करोतु मे  ३३   <br>
लक्ष्मीदेवीध्यानम्   <br>
पद्मरागप्रभा देवी चतुर्वदनपङ्कजा   <br>
अक्षमालार्पितकरा कमण्डलुधरा शुभा  ३४   <br>
ब्रह्माणी सौम्यवदना शिवपूजापरायणा   <br>
शान्तिं करोतु मे प्रीता ब्रह्मशब्देन सर्वदा  ३५   <br>
शिवादेवीध्यानम्   <br>
हिमशैलतनया देवी महावृषभवाहना   <br>
त्रिशूलहस्ता वरदा सर्वाभरणभूषिता  ३६   <br>
रुद्रभक्त्या महावीर्या रुद्रार्चनपरा शिवा   <br>
चतुर्भुजा चतुर्वक्त्रा त्रिनेत्रा पापहारिणी  ३७   <br>
आर्तिं हरतु मे प्रीता ब्रह्मशब्देन सर्वदा   <br>
कौमारीध्यानम्   <br>
त्रिशूलहस्ता वरदा देवी ईश्वरी नित्यमुज्वला  ३८   <br>
मयूरवाहना देवी सिन्दूरारुणविग्रहा   <br>
शक्तिहस्ता महारूपा सर्वाभरणभूषिता  ३९   <br>
रुद्रभक्ता महापुण्या रुद्रार्चनरता सदा   <br>
कौमारी वरदा देवी शान्तिमाशु करोतु मे  ४०   <br>
वैष्णवीध्यानम्   <br>
शङ्खचक्रगदाहस्ता श्यामा पीताम्बरप्रिया   <br>
चतुर्भुजा तार्क्ष्यवाहा वैष्णवी सुरपूजिता  ४१   <br>
शिवार्चनरताभक्ता रुद्रैकगतमानसा   <br>
शान्तिं करोतु मे प्रीता सर्वासुरविमर्दिनी  ४२   <br>
वाराहीध्यानम्   <br>
वराहघोषाविकटा वराहवरवाहिनी   <br>
श्यामावदाता विपुला शङ्खचक्रगदाधरा  ४३   <br>
तर्जयन्ती सदाविघ्नान् अर्चयन्ती सदाशिवम्   <br>
वाराही वरदा देवी क्षेमारोग्यं करोतु मे  ४४   <br>
ऐन्द्रीध्यानम्   <br>
ऐरावतगजारूढा वज्रहस्ता महाबला   <br>
नेत्राणां तु सहस्रेण भूषिता कनकप्रभा  ४५   <br>
सिद्धगन्धर्वनमिता सर्वाभरणभूषिता   <br>
ऐन्द्रीदेवी सदाकालं शान्तिमाशु करोतु मे  ४६   <br>
चामुण्डाध्यानम्   <br>
ऊर्ध्वकेशोत्कटा क्षामा निर्मांसस्नायुबन्धना   <br>
करालवदना घोरा खड्गघण्टायुद्धोद्यता  ४७   <br>
कपालमालिनी देवी क्रूरा खट्वाङ्गधारिणी   <br>
आरक्तपिङ्गनयना गजचर्मावगुण्ठिता  ४८   <br>
नानानागपरीताङ्गी प्रेतस्थाननिवासिनी   <br>
शिवरूपेण घोरेण शिवारावभयङ्करी  ४९   <br>
चामुण्डा चण्डरूपेण चित्रयन्त्रा सनोतु मे   <br>
भूतप्रेतपिशाचेभ्यो मम रक्षां करोत्विह  ५०   <br>
आयुः श्रियं बलं सौख्यं प्रीता भूत्वा ददातु मे   <br>
आकाशस्थ च लोकमातरादीणां   <br>
आकाशे मातरो दिव्याः तथान्या लोकमातरः  ५१   <br>
भूतानां मातरः सर्वाः तथान्याः पितृमातरः   <br>
सर्वामातृगणा देव्यः स्वायुधव्यग्रपाणयः  ५२   <br>
जगद्व्याप्यावतिष्ठन्त्यो बलिकामा महोदयाः   <br>
रुद्रभक्ता महावीर्या रुद्रार्चनपरायणाः  ५३   <br>
शान्तिं कुर्वन्तु मे नित्यं मातरः सुरपूजिताः   <br>
ये रुद्रा रुद्रकर्माणो रौद्रस्थाननिवासिनः  ५४   <br>
सौम्याश्चैव तु ये केचित् सौम्यस्थाननिवासिनः   <br>
मातरो रुद्ररूपाश्च गणानामधिपाश्च ये  ५५   <br>
विघ्नभूतास्तथा ये च दिग्विदिक्षु समाश्रिताः   <br>
सर्वे सुप्रीतमनसः प्रतिगृह्णन्त्विमां बलिम्  ५६   <br>
सिद्धिं कुर्वन्तु मे नित्यं भयेभ्यः पान्तु मां सदा   <br>
ऐन्द्र्यां दिशि गणा ये तु वज्रहस्ता महाबलाः  ५७   <br>
सुश्वेताक्षाः श्वेतनिभाः तथा वै श्वेतलोहिताः   <br>
दिव्यान्तरिक्षभौमाश्च पातालतलवासिनः  ५८   <br>
रुद्रार्चनरता नित्यं शान्तिं कुर्वन्तु मे सदा   <br>
आग्नेय्यां ये गणाः सर्वे स्रुवहस्ता निषङ्गिणः  ५९   <br>
सुरक्ताक्षा रक्तनिभाः तथा वै रक्तलोमभिः   <br>
दिव्यान्तरिक्षभौमाश्च पातालतलवासिनः  ६०   <br>
रुद्रैकाहितचेतस्काः शान्तिं कुर्वन्तु मे सदा   <br>
याम्यां दिशिगणा ये तु सततं दण्डपाणयः  ६१   <br>
सुकृष्णाक्षाः कृष्णनिभाः तथा वै कृष्णलोहिताः   <br>
दिव्यान्तरिक्षभौभाश्च पातालतलवासिनः  ६२   <br>
रुद्रैकाहितचेतस्काः शान्तिं कुर्वन्तु मे सदा   <br>
नैरृत्यां तु गणा ये तु राक्षसाः खड्गपाणयः  ६३   <br>
सुनीलाक्षा नीलनिभाः तथा वै नीललोहिताः   <br>
दिव्यान्तरिक्षभौमाश्च पातालतलवासिनः  ६४   <br>
रुद्रध्यानैकपरमाः शान्तिं कुर्वन्तु मे सदा   <br>
वारुण्यां ये गणाः सर्वे सततं पाशपाणयः  ६५   <br>
सुमुक्ताक्षा मुक्तनिभाः तथा वै मुक्तलोहिताः   <br>
दिव्यान्तरिक्षभौमाश्च पातालतलवासिनः  ६६   <br>
शिवभक्ता महात्मानः शान्तिं कुर्वन्तु ये सदा   <br>
वायव्यां ये गणाः सर्वे सततं ध्वजपाणयः  ६७   <br>
सुधूम्राक्षा धूम्रनिभाः तथा वै धूम्रलोहिताः   <br>
दिव्यान्तरिक्षभौमाश्च पातालतलवासिनः  ६८   <br>
शिवपूजा समायुक्ताः क्षेमं कुर्वन्तु सर्वदा   <br>
कौबेर्यां ये गणाः सर्वे सततं निधिपाणयः ६९   <br>
सुपीताक्षाः पीतनिभाः तथा वै पीतलोहिताः   <br>
दिव्यान्तरिक्षभौमाश्च पातालतलवासिनः  ७०   <br>
शिवभक्तिपराः सर्वे शान्तिं कुर्वन्तु मे सदा   <br>
ऐशान्यां वै गणा ये तु सततं शूलपाणयः  ७१   <br>
सुश्वेताक्षाः श्वेतनिभाः तथा वै श्वेतलोहिताः   <br>
दिव्यान्तरिक्षभौमाश्च पातालतलवासिनः  ७२   <br>
परमेशार्चनरताः शान्तिं कुर्वन्तु मे सदा   <br>
अधोभागे वै गणा ये तु सततं चक्रपाणयः  ७३   <br>
सुनीलाक्षा नीलनिभा तथा वै नीललोहिताः   <br>
दिव्यान्तरिक्षभौभाश्च पातालतलवासिनः  ७४   <br>
शिवपूजा समायुक्ताः अशुभं नाशयन्तु मे   <br>
ऊर्ध्वभागे गणा ये तु सततं पाशपाणयः  ७५   <br>
सुसूक्ष्माक्षाः सूक्ष्मनिभाः तथा वै सूक्ष्मलोहिताः   <br>
दिव्यान्तरिक्षभौभाश्च पातालतलवासिनः  ७६   <br>
शिवपूजा समायुक्ताः त्वशुभं नाशयन्तु मे   <br>
एते गणा महात्मानो महाबलपराक्रमाः  ७७   <br>
शिवं सम्पूज्य यत्नेन बलिमेषां विनिक्षिपेत्   <br>
ततः सुप्रीतमनसा शान्तिं कुर्वन्तु मे सदा  ७८   <br>
अमरावती पुरीनाम पूर्वभागे व्यवस्थिता   <br>
विद्याधरगणाकीर्णा सिद्धगन्धर्वसेविता  ७९   <br>
रत्नप्राकारनिचिताः महारत्नोपशोभिताः   <br>
तत्र देवपतिः श्रीमान् वज्रपाणिर्महाबलः  ८०   <br>
नेत्राणान्तु सहस्रेण शोभनेन विराजते   <br>
ऐरावतगजारूढो हेमवस्त्रो महाद्युतिः  ८१   <br>
देवेन्द्रः सततं हृष्टः परमेशार्चने रतः   <br>
शिवध्यानैकसम्पन्नः शिवभक्तिसमन्वितः  ८२   <br>
शिवभक्तैः सुराद्यैश्च देवैरपि सहानुगैः   <br>
शिवप्रणामपरमः करोतु मम शान्तिकम्  ८३   <br>
आग्नेय्यां दिग्विभागे तु पुरी तेजोवती शुभा   <br>
नानारत्नसमाकीर्णा रत्नज्वाला समुज्ज्वला  ८४   <br>
तत्र ज्वालापरीताङ्गा दीप्ताङ्गारसमद्युतिः   <br>
भूतिकृद्देहिनां देवो ज्वलनः पापनाशनः  ८५   <br>
शिवपूजाजपोद्युक्तो शिवस्मरणभावितः   <br>
शान्तिं करोतु मे देवः तथा पापपरिक्षयम्  ८६   <br>
वैवस्वती पुरी नाम दक्षिणे तु व्यवस्थिता   <br>
लोहप्राकारसंयुक्ता प्रासादैर्गोपुरैः शुभैः  ८७   <br>
यमरूपशतानीका पितृयक्षोरगालया   <br>
तत्रेन्द्रनीलसङ्काशो रक्तान्तायतलोचनः  ८८   <br>
महामहिषमारूढः कृष्णस्रग्वस्त्रभूषणः   <br>
कालान्तकमहाकालः चण्डकोदण्डसंयुतः  ८९   <br>
श्रीमान्यमो महातेजाः शिवधर्मपरायणः   <br>
शिवपूजाजपोद्युक्तः क्षेमारोग्यं करोतु मे  ९०   <br>
नैरृते तु दिशाभागे पुरी शुद्धवती शुभा   <br>
नानागणसमाकीर्णा नानाकिन्नरसङ्कुला  ९१   <br>
कृष्णवर्णभासिते तत्र राक्षसेन्द्रावस्थितम्   <br>
नरारूढं महाकायं रक्षोभिर्बहुभिर्वृतम्   <br>
खड्गहस्तं महानीलं कज्जलाचलसन्निभम्   <br>
नरयुक्तविमानस्थं पीताभरणभूषितम्   <br>
असुरेन्द्रः सततं हृष्टः परमेशार्चने रतः   <br>
शान्ति करोतु मे प्रीतः शान्तः शान्तेन चेतसा   <br>
वारुण्यां दिशाभागे नीरवती पुरी शुभा   <br>
तत्राप्सरोगणैः सिद्धैः सेव्यमानोऽमराधिपैः  ।   <br>
तत्र मौक्तिकसङ्काशः परिपिङ्गललोचनः   <br>
शुक्लवस्त्रपरीधानः पाशहस्तो महाद्युतिः  ९२   <br>
वरुणः परमाभक्त्या शिवैकाहितमानसः   <br>
रोगशोकार्तिसन्तापं विनाशय तु मे सदा  ९३   <br>
वायव्ये दिग्विभागे तु पुरी गन्धवती शुभा   <br>
ऋषिसिद्धगणाकीर्णा हेमप्राकारतोरणा  ९४   <br>
तत्र धूम्रेण देहेन कृष्णपिङ्गललोचनः   <br>
पटवासान्तरालीनो ध्वजयष्ट्यायुद्धोद्यतः  ९५   <br>
पवनः परमो देवः परमेश्वरभावितः   <br>
क्षेमारोग्यबलं शान्तिं करोतु विजयं मम  ९६   <br>
महोदया नाम पुरी उत्तरेण महोज्ज्वला   <br>
अनेकयक्षसङ्कीर्णा नानारत्नोपशोभिता  ९७   <br>
हेमप्राकारसंयुक्ता रत्नप्रासादसंयुता   <br>
तत्र देवो गदाहस्तः चित्रस्रग्वस्त्रभूषणः  ९८   <br>
ह्रस्वबाहुर्महातेजाः परिपिङ्गललोचनः   <br>
कुबेरो वरदः श्रीमान् हरपादार्चने रतः  ९९   <br>
शान्तिं करोतु मे प्रीतः शान्तः शान्तेन चेतसा   <br>
यशोवती पुरी नाम ऐशान्यां दिशि संस्थिता  १००   <br>
नानागणसमाकीर्णा नानाकृतसुरालया   <br>
तेजःप्राकारपर्यन्ता दुर्न्निरूपगुणोज्ज्वला  १०१   <br>
तत्र मौक्तिकसङ्काशः शशाङ्ककृतशेखरः   <br>
त्रिनेत्रः शान्तरूपात्मा अक्षमालाकरोद्यतः  १०२   <br>
ईशानः परमो देवः सर्वदेवोत्तमोत्तमः   <br>
सोऽपि सर्वात्मभावेन शान्तिमाशु करोतु मे  १०३   <br>
भूलोकेऽथ भुवर्लोके स्वर्लोकेऽपि च संस्थितः   <br>
देवो दिव्यप्रभायुक्तः शान्तिं कुर्वन्तु मे सदा  १०४   <br>
महोलोके च ये देवाः शुद्धस्फटिक सन्निभाः   <br>
रुद्रभक्ता महात्मानः शिवं कुर्वन्तु मे सदा  १०५   <br>
जनोलोके च ये देवाः शुद्धस्फटिक सन्निभाः   <br>
रुद्रभक्ता महात्मानः शिवं कुर्वन्तु मे सदा  १०६   <br>
तपोलोके च ये देवा धौत चामीकरप्रभाः   <br>
ईशानं प्रणता नित्यं शान्तिं कुर्वन्तु मे सदा  १०७   <br>
महर्लोके च ये देवा विमानोज्ज्वलसंस्थिताः   <br>
शिवैकाहितचेतस्काः पापं प्रशमयन्तु मे  १०८   <br>
महर्लोके जनालोके तपोलोके च संस्थिताः   <br>
ते देवा निरान्तकाः शान्तिं कुर्वन्तु मे सदा  १०९   <br>
सत्यलोके च ये देवा भवन्त्युज्ज्वलविग्रहाः   <br>
शिवभक्ताः सुमनसः शान्तिं कुर्वन्तु मे सदा  ११०   <br>
गिरिकन्दरदुर्गेषु वनेषु निवसन्ति ये   <br>
रुद्रार्चनरता देवाः शान्तिं कुर्वन्तु मे सदा  १११   <br>
शरच्चन्द्रांशुगौरेण देहेनामलतेजसा   <br>
सरस्वती शिवे भक्ता शान्तिमाशु करोतु मे  ११२   <br>
चारुचामीकरच्छाया सरोजकरपल्लवा   <br>
श्रीदेवी च शिवे भक्ता श्रीमद्भूतिं ददातु मे  ११३   <br>
हारेण सुविचित्रेण भास्वत्कनकमेखला   <br>
अपराजिता शिवे भक्ता करोतु विजयं मम  ११४   <br>
सिन्दूरारुणरक्ताङ्गः कर्णान्तायतलोचनः   <br>
सहस्रकिरणः श्रीमान् सप्तसप्तिकवाहनः  ११५   <br>
गभस्तिमाली भगवान् शिवार्चनरतः सदा   <br>
करोतु मे महाशान्तिं ग्रहपीडां व्यपोहतु  ११६   <br>
पद्मरागनिभेनापि देहेनापिङ्गलोचनः   <br>
अङ्गारकः शिवे भक्तो रुद्रार्चनपरायणः  ११७   <br>
रुद्रसद्भावसम्पन्नो रुद्रध्यानैकमानसः   <br>
ग्रहपीडाभयं सर्वं विनाशयतु मे सदा  ११८   <br>
कुङ्कुमच्छविभा श्रीमद्देहेन परिमण्डितः   <br>
बुधोऽपि शिवभक्तात्मा ग्रहपीडां व्यपोहतु  ११९   <br>
तप्तचामीकरच्छायः सर्वज्ञानकृतालयः   <br>
बृहस्पतिः सदाकालं ईशानार्चनतत्परः  १२०   <br>
सोऽपि शान्तात्मभावेन परमेण सुभावितः   <br>
ग्रहपीडां विनिर्जित्य करोतु विजयं मम  १२१   <br>
हिमकुन्देन्दुतुल्याभः सुरदैत्यैः सुपूजितः   <br>
शुक्रः शिवार्चनरतो ग्रहपीडां व्यपोहतु  १२२   <br>
भिन्नाञ्जनं समच्छायः संरक्तनयनद्युतिः   <br>
शनैश्चरः शिवेभक्तो ग्रहपीडां व्यपोहतु  १२३   <br>
नीलाञ्जनसमः श्रीमान् सैंहिकेयो महाबलः   <br>
शिवपूजारतो राहुः ग्रहपीडां व्यपोहतु  १२४   <br>
धूम्रदेहयुतः क्रूरः सर्वोत्पातसमन्वितः   <br>
शिवार्चनरतः केतुः ग्रहपीडां व्यपोहतु  १२५   <br>
एते ग्रहा महात्मानः शिवार्चनरताः सदा   <br>
शान्तिं कुर्वन्तु मे हृष्टाः सदाकालं हितैषिणः  १२६   <br>
मुखे यस्याः स्थितो मृत्युः विष्टिर्नाम महाबला   <br>
सुमुखा विघ्नकारी च पुच्छे च विजयं करी  १२७   <br>
रुद्रप्रणामपरमा शान्तिमाशु करोतु मे   <br>
तृतीया सप्तमी चैव दशमी च चतुर्दशी  १२८   <br>
चतुर्थी त्वष्टमी चैव एकादशी च  पौर्णिमा   <br>
एता विघ्नकरा भद्राः शुक्लकृष्ण समुद्भवाः  १२९   <br>
भवन्तु मे श्रियै नित्यं कुर्वन्तु विजयं सदा   <br>
अमावस्या महापुण्या पितृदेवसमन्विता  १३०   <br>
प्रिया ह्यैषा तु परमा शिवस्य परमात्मनः   <br>
शिवतेजःसमायुक्ता करोतु मम शान्तिकम्  १३१   <br>
प्रतिपद्वह्निसंयुक्ता द्वितीयार्काधिदेवता   <br>
तृतीया च महापुण्या धनदेन समन्विता  १३२   <br>
चतुर्थी च महापुण्या गजवक्त्राधिदैवतम्   <br>
पञ्चमी श्रीयुता नित्यं षष्ठि स्कन्दाधिदैवतम्  १३३   <br>
सप्तमी रवि संयुक्ता ह्यष्टमी रुद्रदेवता   <br>
नवमी तिथिरत्युग्रा दुर्गादेव्यधिदेवता  १३४   <br>
दशमी यमसंयुक्ता इन्द्रेणैकादशी मता   <br>
द्वादशी विष्णुसंयुक्ता मदनेन त्रयोदशी  १३५   <br>
चतुर्दशी मनःस्थेन पौर्णमासी हिमांशुना   <br>
एतास्तु तिथयः सर्वाः ईशानार्चनतत्पराः  १३६   <br>
शान्तिं कुर्वन्तु मे नित्यं सदाकालं हितैषिणः   <br>
विष्कम्भः प्रीतिरायुष्मान् सौभाग्यः शोभनस्तथा  १३७   <br>
अतिगण्डः सुकर्म्मा च धृतिः शूलस्तथैव च     <br>
गण्डो वृद्धिर्ध्रुवश्चैव व्याघातो हर्षणस्तथा  १३७-२   <br>
वज्रसिद्धिव्यतीपाता वरीयान्परिधः शिवः   <br>
सिद्धः साध्यः शुभो शुभ्रो ब्राह्मो माहेन्द्रवैधृती  १३८   <br>
चन्द्रस्य भानोरुत्पन्ना ह्येते योगा महाबलाः   <br>
शिवभक्तियुताः सर्वे शिवभक्तिविधायिनः  १३९   <br>
शान्तिं कुर्वन्तु मे नित्यं शिवध्यानपरायणाः   <br>
कृत्तिका परमादेवी रोहिणीरुचिरानना  १४०   <br>
मृगशीर्षा शिवेभक्ता आर्द्रा च परमोज्ज्वला   <br>
पुनर्वसुस्तथा पुष्या आश्लेषा च महोज्ज्वला  १४१   <br>
नक्षत्रामन्तरो ह्येताः प्रभामालावभासिताः   <br>
महादेवार्चनरता महादेवात्मभावनाः  १४२   <br>
पूर्वभागे स्थिता ह्येताः शान्तिं कुर्वन्तु मे सदा   <br>
मघा सर्वगुणोपेता पूर्वा चैव तु फाल्गुनी  १४३   <br>
उत्तराफाल्गुनी श्रेष्ठा हस्तचित्रा तथोत्तरा   <br>
स्वाती विशाखा वरदा दक्षिणस्थानसंस्थिताः  १४४   <br>
अर्चयन्तः सदाकालं देवं त्रिनयनं परम्   <br>
ममापि शान्तिकं ह्येताः कुर्वन्तु शिवचोदिताः  १४५   <br>
अनुराधा तथा ज्येष्ठा मूलावृश्चि बलान्विता   <br>
पूर्वाषाढा महावीर्या आषाढा चोत्तरा शुभा  १४६   <br>
अभिजिन्नाम नक्षत्रं श्रवणः परमोज्ज्वलः   <br>
एताः पश्चिमतो दीप्ता राजन्ते चारुमूर्त्तयः  १४७   <br>
ईशानं पूजयन्त्येतत् सर्वकालं सुभाविताः   <br>
शान्तिं कुर्वन्तु मे नित्यं विभूतं च महाहिताः  १४८   <br>
श्रविष्ठाशतभिषक् चैव पूर्वभाद्रपदस्तथा   <br>
उत्तराभद्ररेवत्याह्यश्वति सुमहर्द्धिका  १४९   <br>
भरणी च महावीर्या नित्यमुत्तरसंस्थिताः   <br>
शिवार्चनरता नित्यं शिवध्यानैकमानसाः  १५०   <br>
शान्तिं कुर्वन्तु मे नित्यं सर्वकालं शुभोदयाः   <br>
मेषो मृगाधिपस्थं यो धनुर्दीप्तिमतां वरः  १५१   <br>
पूर्वं तु भासयन्त्येते शिवपूजापरायणः   <br>
शान्तिं कुर्वन्तु मे नित्यं हरपादाब्जपूजकाः  १५२   <br>
वृषश्च वरदः कन्या मकरश्च महर्धिकाः   <br>
ऋषभश्च महावीर्याः शिवभावसुभाविताः  १५३   <br>
एते दक्षिणदेशे तु पूजयन्ति सदाशिवम्   <br>
भक्त्या परमया नित्यं शान्तिं कुर्वन्तु मे सदा  १५४   <br>
मिथुनश्च तुलाकुम्भौ पश्चिमे तु व्यवस्थिताः   <br>
शिवपादार्चने युक्ताः शान्तिं कुर्वन्तु मे सदा  १५५   <br>
कर्कटो वृश्चिको मीना येऽन्त उत्तरतः स्थिताः   <br>
यजन्त्येते सदाकालं रुद्रं त्रिभुवनाधिकम्  १५६   <br>
शान्तिं कुर्वन्तु मे नित्यं रुद्राज्ञानुविधायिनः   <br>
ऋषयः सप्तसङ्ख्याता ध्रुवान्ताः परमोज्ज्वलाः  १५७   <br>
शिवप्रसादसम्पन्नाः शान्तिं कुर्वन्तु मे सदा   <br>
काश्यपो गालवो गार्ग्यो विश्वामित्र महामुनिः  १५८   <br>
मनुर्दक्षो वसिष्ठोऽथ पुलस्त्यः पुलहः क्रतुः   <br>
नारदो भृगुरात्रेयो भारद्वाजोऽङ्गिरा मुनिः  १५९   <br>
वाल्मीकिः कौशिकः कण्वः जाबाल्योऽथ पुनर्वसुः   <br>
शालङ्कायन इत्याद्या ऋषयोऽथ महाबलाः  १६०   <br>
शिवाध्यानार्चने युक्ताः शान्तिं कुर्वन्तु मे सदा   <br>
सिद्धाः समृद्धतपसो गन्धर्वाप्सरोगणाः  १६२   <br>
विद्याधरा महात्मानो गरुडश्च महर्द्धिकः   <br>
महेश्वरपरा नित्यं महेश्वरपदार्चकाः  १६३   <br>
सिद्धिमाशु प्रयच्छन्तु शिवधर्मपरायणाः   <br>
नमुचिर्नाम दैत्येन्द्रः शङ्कुकर्णो महाबलः  १६४   <br>
तारकोऽग्निमुखो दैत्यः कालनेमिर्बलिस्तथा   <br>
एते दैत्या महात्मानः शिवसद्भावभाविताः  १६५   <br>
पुष्टिं बलं तथा वीर्यं प्रयच्छन्तु सुखोदयम्   <br>
महानादोऽथ विततः दैत्यः परमवीर्यवान्  १६६   <br>
हाटकेश्वरदेवस्य नित्यं पूजापरायणः   <br>
बलं वीर्यं च मे क्षिप्रं प्रयच्छतु महर्धिकः  १६७   <br>
महाजम्भो हयग्रीवः प्रह्लादो दैत्यराट् प्रभुः   <br>
वैरोचनो हिरण्याक्षः सुपर्वा च सुलोमजः   १६८   <br>
मुचुकुन्दः सुकुन्दश्च दैत्यो रैवतकस्तथा   <br>
भावेन परमेणाशु यजन्तः सर्वदा शिवम्  १६९   <br>
सततं च शिवात्मानं पुष्टिं कुर्वन्तु मे सदा   <br>
आरक्तेन शरीरेण रक्तान्तायतलोचनः  १७०   <br>
महाभोगाकृताटोपः शङ्खाब्जकृतलाञ्छनः   <br>
अनन्तो नाम नागेन्द्रः शिवपूजारतः सदा  १७१   <br>
महापापविषं हत्वा क्षेमारोग्यं करोतु मे   <br>
सुश्वेतेन तु देहेन सुश्वेतोत्पलशेखरः १७२   <br>
चारुभोगकृताटोपो हारचारुविभूषणः   <br>
वासुकिर्नाम नागेन्द्रः शिवपूजापरो महान्  १७३   <br>
सर्वपापविषं हत्वा क्षेमारोग्यं करोतु मे   <br>
अतिपीतेन देहेन प्रस्फुरद्भोगसम्पदा  १७४   <br>
तेजसा चातिसप्तेन कृतस्वस्तिकलाञ्छनः   <br>
नागराट् तक्षकः श्रीमान् नागकोटिसमन्वितः  १७५   <br>
करोतु मे महाशान्तिं सर्वदोषविषापहः   <br>
अतिकृष्णेन देहेन स्फुरद्विकटमस्तकः  १७६   <br>
कण्ठे रेखात्रयोपेतो घोरदंष्ट्रायुधोद्यतः   <br>
कालकूटो महानागो विषदर्पसमन्वितः  १७७   <br>
विषशस्त्राग्निसन्तापं हत्वा शान्तिं करोतु मे   <br>
पद्मवर्णेन देहेन चारुपद्मायतेक्षणः  १७८   <br>
पञ्चबिन्दुकृताभासो ग्रीवायाः शुभलक्षणः   <br>
ख्यातः पद्ममहानागो हरपादार्चने रतः  १७९   <br>
करोतु मे महाशान्तिं महापापविषक्षयम्   <br>
पुण्डरीकनिभेनाऽपि देहेनामिततेजसा  १८०   <br>
शङ्खशूलाब्जरुचिरैः भूषितो मूर्ध्नि बिन्दुभिः   <br>
महापद्मो महानागो नित्यं पशुपतौ रतः  १८१   <br>
विनिहत्य विषं घोरं शान्तिमाशु करोतु मे   <br>
श्यामेन देहभारेण श्रीमत्कमललोचनः  १८२   <br>
विषदर्पबलोन्मत्तो ग्रीवायामेकरेखया   <br>
शङ्खपालः श्रिया दीप्तः शिवपादाब्जपूजकः  १८३   <br>
महाघोरविषं हत्वा करोतु मम शान्तिकम्   <br>
अतिगौरेण देहेन चन्द्रार्धकृतमस्तकः  १८४   <br>
दीप्तभोगकृताटोपः शुभलक्षणलक्षितः   <br>
गुलिको नागराजेन्द्रो नित्यं हरपरायणः  १८५   <br>
अपहत्य विषं घोरं करोतु मम शान्तिकम्   <br>
अन्तरिक्षे च ये नागा ये नागाः स्वर्गे संस्थिताः  १८६   <br>
गिरिकन्दरदुर्गेषु ये नागा भूमिसंस्थिताः   <br>
पाताले ये स्थिता नागाः सर्वेऽप्यत्र समाहिताः  १८७   <br>
रुद्रपादार्चने युक्ताः शान्तिं कुर्वन्तु मे सदा   <br>
नागिन्यो नागकन्याश्च तथा नागकुमारिकाः  १८८   <br>
शिवभक्ताः सुमनसः शान्तिं कुर्वन्तु मे सदा   <br>
य इदं नागसंस्थानं कीर्तयेच्छृणुयादपि  १८९   <br>
न तस्य नागाहिंसन्ति विषं नाक्रमते सदा   <br>
चिन्तितं सिध्यते नित्यं तथा पापपरिक्षयः  १९०   <br>
सिद्धिमाशु प्रयच्छन्ति सर्वविघ्नविवर्जिताः   <br>
गङ्गा पुण्या महादेवी यमुना नर्मदा तथा  १९१   <br>
गोमती चापि कावेरी कौशिका च सरस्वती   <br>
ताम्रपर्णी च सरयूः वरुणादेविका तथा  १९२   <br>
सर्वभूतपतिं देवं परमेशं महेश्वरम्   <br>
पूजयन्त्यो महानद्यः शिवसद्भावभाविताः  १९३   <br>
शान्तिं कुर्वन्तु मे नित्यं तथा पापपरिक्षयम्   <br>
सिद्धिमाशु प्रयच्छन्तु सर्वविघ्नविनाशनम्  १९४   <br>
चन्द्रभागा महापुण्या नदी गोदावरी शुभा   <br>
सरयूर्गण्डकी श्रेष्ठा कौशिकी च सरस्वती  १९५   <br>
एता नद्यो महापुण्याः शिवपादार्चने रताः   <br>
शान्तिं कुर्वन्तु मे नित्यं शिवध्यानैकमानसाः  १९६   <br>
नैरञ्जना नाम नदी शोणश्चापि महानदः   <br>
मन्दाकिनी च  परमा तथा सन्निहिता शुभा  १९७   <br>
एताश्चान्यश्च बह्योपभूमिदिव्यन्तरिक्षगाः   <br>
रुद्रार्चनपरा नद्यः कुर्वन्तु मम शान्तिकम्  १९८   <br>
गुह्यानि यानि तीर्थानि आसमुद्रात्सरांसि च   <br>
कुर्वन्तु शान्तिकं तानि श्रीकण्ठाधिष्ठितानि तु  १९९   <br>
महान्वैश्रवणो देवः यक्षराजो महर्धिकः   <br>
यक्षकोटिपरीवारो यक्षासङ्ख्येन संयुतः  २००    <br>
महाविभवसम्पन्नो हरपादार्चने रतः   <br>
शान्तिं करोतु मे प्रीतः पद्मपत्रायतेक्षणः  २०१   <br>
माणिभद्रो महायक्षो मणिरत्नविभूषितः   <br>
मनोहरेण हारेण कण्ठलग्नेन राजते  २०२   <br>
शिवध्यानरतो नित्यं शिवपादाब्जपूजकः   <br>
शान्तिं करोतु मे नित्यं सर्वदोषनिवारणम्  २०३   <br>
यक्षिणी यक्षकन्याभिः परिवारितविग्रहः   <br>
रुद्रार्चनपरोभक्तः करोतु मम शान्तिकम्  २०४    <br>
सुवीरो नाम यक्षेन्द्रो मणिकुण्डलभूषणः   <br>
ललाटे हेमपट्टेन शोभनेव विराजितः  २०५   <br>
बहुयक्षसमाकीर्णो यक्षैर्नमितविग्रहः   <br>
शिवः परापरो नित्यं करोतु मम शान्तिकम्  २०६   <br>
वञ्चिको नाम यक्षेन्द्रः कर्णिकाकटकोज्वलः   <br>
मुकुटेन विचित्रेण केयूराभ्यां विराजितः  २०७   <br>
यक्षासङ्ख्येन संयुक्तो यक्षकोटिसमन्वितः   <br>
हरार्चनरतो नित्यं करोतु मम शान्तिकम्  २०८   <br>
श्रीमान्विभण्डको यक्षो नानारत्नविभूषितः   <br>
चारुणा कुण्डलेन्द्रेण कर्णे नित्यं विराजितः  २०९   <br>
यक्षो यक्षपतिर्देवो यक्षसेनापतिर्बुधः   <br>
हरपादार्चनरतः करोतु मम शान्तिकम्  २१०   <br>
धृतराष्ट्रो महातेजाः यक्षो यक्षाधिपः प्रभुः   <br>
दिव्यपट्टांशुकच्छन्नो मणिकाञ्चनभूषितः  २११   <br>
शिवभक्तः शिवध्याता शिवपूजापरायणः   <br>
शिवप्रसादसम्पन्नः करोतु मम शान्तिकम्  २१२   <br>
पूर्णभद्रो महायक्षः सर्वालङ्कारभूषितः   <br>
रत्नदीप्तेन पट्टेन हैमेनातीवराजिते  २१३   <br>
यक्षकोटिसहस्रेण परिवारितविग्रहः   <br>
संयतो रुद्रप्रणतो रुद्रभक्तः पुनः पुनः  २१४   <br>
रुद्रार्चनसमुद्युक्तः करोतु मम शान्तिकम्   <br>
विरूपाक्षश्च यक्षेन्द्रः श्वेतवासा महाद्युतिः  २१५   <br>
चारुकाञ्चनमालाभिः किङ्किणीरवकान्विते   <br>
विभूषितस्सदाकालं वरदानैकतत्परः  २१६   <br>
रुद्रपूजापरो नित्यं करोतु मम शान्तिकम्   <br>
अन्तरिक्षगता यक्षा ये यक्षाः स्वर्गसंस्थिताः  २१७   <br>
गिरिकन्दरदुर्गेषु यक्षाः पातालवासिनः   <br>
नानारूपयुता यक्षाः शिवभक्ता दृढव्रताः  २१८   <br>
योगैश्वर्ययुताः सर्वे शिवपूजा समुत्सुकाः   <br>
शान्तिं कुर्वन्तु मे नित्यं शान्ताः शान्तेन चेतसा  २१९   <br>
यक्षिण्यो विविधाकाराः तथा यक्षकुमारिकाः   <br>
यक्षकन्या महाभागाः शिवार्चनपरायणाः  २२०   <br>
शान्तिं स्वस्त्ययनं क्षेमं बलं कल्याणमुत्तमम्   <br>
सिद्धिमाशु प्रयच्छन्तु नित्यमेव समाहिताः  २२१   <br>
पर्वताः सर्वतः सर्वे पर्वत्यश्च महर्धिकाः   <br>
शिवभक्ता सदाकालं क्षेमं कुर्वन्तु मे सदा  २२२   <br>
समुद्राः सर्वतः सर्वे ये चान्ये सागरा भुवि   <br>
रुद्रार्चनपरानित्यं कुर्वन्तु मम शान्तिकम्  २२३   <br>
राक्षसाः सर्वतः सर्वे राक्षसा घोररूपिणः   <br>
राक्षसा ये महावीर्या राक्षसाश्च महाबलाः  २२४   <br>
स्वर्गं जलस्था नागयक्षा ये तु येऽन्तरिक्षे तु राक्षसाः   <br>
पाताले राक्षसा ये तु नित्यं रुद्रार्चने रताः  २२५   <br>
शान्तिं कुर्वन्तु मे नित्यं सततं शिवभाविताः   <br>
भैरवं यस्य रूपं तु प्रेतभस्मावगुण्ठितम्  २२६   <br>
तेजसा तस्य देवस्य शान्तिं कुर्वन्तु मे सदा   <br>
नित्यमुज्ज्वलवेषेण योगिन्योऽथ महाबलाः  २२७   <br>
अनेकरूपधारिण्य डाकिन्यश्च महर्धिकाः   <br>
रुद्रप्रणामपरमा रुद्रपूजारताः सदा  २२८   <br>
रुद्रैकाहितचेतस्काः शान्तिं कुर्वन्तु मे सदा   <br>
अन्तरिक्षगतायाश्च डाकिन्यः स्वर्गसंस्थिताः  २२९   <br>
पाताले भूतले याश्च गिरिदुर्गेषु याः स्थिताः   <br>
तृतीयं लोचनं यस्य त्रिशूलं भस्मभासुरम्  २३०   <br>
तेजसा तस्य देवस्य शान्तिं कुर्वन्तु मे सदा   <br>
ये पिशाचा महावीर्याः ये पिशाचा महर्धिकाः  २३१   <br>
ये पिशाचा महात्मानः पिशाचाः कामरूपिणः     <br>
अन्तरिक्षे पिशाचा ये स्वर्गे ये च पिशाचकाः  २३२   <br>
भूतले ये पिशाचाश्च पातालतलवासिनः   <br>
नानारूपधराः सर्वे सर्वे च गुणवत्तराः  २३३   <br>
चन्द्रार्धं मस्तके यस्य भस्म यस्य विभूषणम्   <br>
तेजसा तस्य देवस्य शान्तिं कुर्वन्तु मे सदा  २३४   <br>
सर्वे भूता महारूपाः सर्वे भूता महोज्वलाः   <br>
अन्तरिक्षे च ये भूता ये भूता दिवि संस्थिताः  २३५   <br>
पाताले भूतले ये तु भूता भूतिविधायिनः   <br>
खट्वाङ्गं यस्य विमलं त्रिशूलं करपल्लवे  २३६   <br>
तेजसा तस्य देवस्य शान्तिं कुर्वन्तु मे सदा   <br>
प्रेताः प्रेतगणाः सर्वे ये प्रेताः सर्वतोमुखाः  २३७   <br>
अतिदीप्ताश्च ये प्रेता ये प्रेता रुधिराशनाः   <br>
अन्तरिक्षे तु ये प्रेता ये प्रेताः स्वर्गवासिनः  २३८   <br>
पातले भूतले प्रेता ये प्रेताः कामरूपिणः   <br>
श्मशाननिलयो यस्य वृषभो यस्य वाहनम्  २३९   <br>
तेजसा तस्य देवस्य शान्तिं कुर्वन्तु मे सदा   <br>
अपस्मारा ग्रहाः सर्वे सर्वे चापि ज्वरग्रहाः  २४०   <br>
गर्भबालग्रहा ये तु नानारोगग्रहाश्च ये   <br>
अन्तरिक्षे ग्रहा ये तु ये च स्वर्गे ग्रहोत्तमाः  २४१   <br>
भूपाताले ग्रहा ये च ये ग्रहाः सर्वतोदिशि   <br>
कण्ठे यस्य महानीलभूषणं यस्य पन्नगाः  २४२    <br>
तेजसा तस्य देवस्य शान्तिं कुर्वन्तु मे सदा   <br>
इति देवादयः सर्वे शिवध्यानविधायिनः  २४३   <br>
कुर्वन्तु शान्तिं जगतः शिवभक्तेषु सर्वदा   <br>
इत्युक्त्वा देवदेवस्य सन्निधौ च कृताञ्जलिः  २४४   <br>
शिवध्यानपरो भूत्वा भक्त्या स्तोत्रमुदैरयत्   <br>
जयात्मयोगसंस्थाय जय संशुद्धचेतसे  २४५   <br>
जय दानैकशूराय जयेशाय नमोऽस्तु ते   <br>
जयोत्तमाय देवाय जय कल्याणदायिने  २४६   <br>
जय प्रकटदेवाय जय जप्याय ते नमः   <br>
जय लक्ष्मीविधानाय जय कान्तिविधायिने  २४७   <br>
जय वाक्यविशुद्धाय अजिताय नमो नमः   <br>
जय त्रिशूलहस्ताय जय खट्वाङ्गधारिणे  २४८   <br>
जय निर्मितलोकाय जय रूपाय ते नमः   <br>
जय कान्तार्धदेहाय जय चन्द्रार्धधारिणे  २४९   <br>
जय देवादिदेवाय महादेवाय ते नमः   <br>
जय त्रिभुवनेशाय जय विख्यातकीर्तये  २५०   <br>
जयाधाराय देवाय जय कर्त्रे नमोस्तु ते   <br>
जय निर्मल देहाय जय सर्वार्थकारिणे  २५१   <br>
जय मन्मथनाशाय ईशानाय नमो नमः   <br>
ब्रह्मविष्ण्विन्द्ररूपाय जय शान्ताय ते नमः  २५२   <br>
जय जातविशुद्धाय सर्वव्यापिन्नमोऽस्तु ते   <br>
इत्येतच्छान्तिकाऽध्यायं यः पठेच्छृणुयादपि  २५३   <br>
विधूयसर्वपापानि शिवलोके महीयते   <br>
कन्यार्थी लभते कन्यां जयकामो जयं लभेत्  २५४   <br>
अर्थकामो लभेदर्थं पुत्रकामो बहून्सुतान्   <br>
विद्यार्थी लभते विद्यां योगार्थी योगमाप्नुयात्  २५५   <br>
गर्भिणी लभते पुत्रं कन्या विन्दति सत्पतिम्   <br>
यान्यान्कामयते कामान्मानवः श्रवणादिह  २५६   <br>
तान्सर्वान्शीघ्रमाप्नोति देवानां च प्रियो भवेत्   <br>
श्रुत्वाऽध्यायमिदं पुण्यं सङ्ग्रामं प्रविशेन्नृपः  २५७   <br>
विनिर्जित्याशु तान्शत्रून् कल्याणैः परिपूर्यते   <br>
अक्षयं मोदतेऽकालं अतिरस्कृतशासनः  २५८   <br>
व्याधिभिर्नाभिभूयेत पुत्रपौत्रैः प्रतिष्ठितः   <br>
पठ्यमानमिदं पुण्यं यमुद्दिश्य पठेन्नरः  २५९   <br>
तस्य रोगा न बाधन्ते वातपित्तादि सम्भवाः   <br>
नाकाले मरणं तस्य न सर्पैश्चापि दंश्यते  २६०   <br>
न विषं क्रमते देहे न जलान्धत्वमूकतः   <br>
नहि सर्पभयं तस्य न चोत्पातभयं तथा  २६१   <br>
नाभिचारकृतैर्दोषैः लिप्यते स कदाचन   <br>
यत्पुण्यं सर्वतीर्थानां गङ्गादीनां विशेषतः  २६२   <br>
तत्पुण्यं कोटिगुणितं प्राप्नोति श्रवणादिह   <br>
दशानां राजसूयानां अग्निष्टोमशतस्य च  २६३   <br>
श्रवणात्फलमाप्नोति कोटिकोटिगुणोत्तरम्   <br>
अवध्यः सर्वदेवानां अन्येषां च विशेषतः  २६४   <br>
जीवेद्वर्षशतं साग्रं सर्वव्याधिविवर्जितः   <br>
गोघ्नश्चैव कृतघ्नश्च ब्रह्महा गुरुतल्पगः  २६५   <br>
शरणागतघाती च मित्रविश्रम्भघातकः   <br>
दुष्टः पापसमाचारः पितृहा मातृहा तथा  २६६   <br>
श्रवणादस्य भावेन मुच्यते सर्वपातकैः   <br>
शान्त्यध्यायमिदं पुण्यं न देयं यस्य कस्यचित्   २६७   <br>
शिवभक्ते सदा देयं शिवेन कथितं पुरा   <br>
नित्यं खचितचित्तः स्याच्छक्तिव्याघातवर्जितः  २६८   <br>
सर्वकाम समृद्धस्तु यः पठेत दिने दिने    <br>
इति शिवधर्मपुराणे शान्त्यध्यायः षष्ठः   <br>
   <br>
<a name="chapter7">अथ सप्तमोऽध्यायः </a>   <br>
ये स्मरन्ति सदाकालं ईशानं पूजयन्ति च   <br>
रुद्रलोकात्परिभ्रष्टा विज्ञेयास्ते गणेश्वराः  १   <br>
अग्निहोत्राश्च वेदाश्च यज्ञाश्च बहुदक्षिणाः    <br>
शिवलिङ्गार्चनस्यैते कोट्यंशेनाऽपि नो समाः  २   <br>
सदा यजति यज्ञेन सदा दानं प्रयच्छति   <br>
सदा स वायुभक्ष्यः स्याद्यस्सदार्चयते शिवम्  ३   <br>
यः शिवं पूजयेन्नित्यं प्रणयेद्वापि भक्तितः   <br>
तस्य योगं च मोक्षं च शिवः प्रीतः प्रयच्छति ४   <br>
यः कुर्यादर्चनं मासं एकाहारो जितेन्द्रियः   <br>
स च यत्फलमाप्नोति न तत्सर्वैर्महामखैः  ५   <br>
पौर्णमास्यामवास्यां चतुर्दश्यष्टमीषु च   <br>
स्नापयित्वाम्भसा लिङ्गं सर्वयज्ञफलं लभेत्  ६    <br>
कृष्णपक्षे त्रयोदश्यां उपोष्य परमेश्वरे   <br>
प्रातर्मध्याह्नपूजां च चतुर्दश्यां समारभेत्  ७   <br>
पञ्चगव्यं सकृत्पीत्वा हविर्भुञ्जीत वाग्यतः   <br>
दशानामश्वमेधानां फलं प्राप्नोति मानवः  ८   <br>
उपोष्य कृष्णाष्टम्यां च योऽर्चयित्वा तु शङ्करम्   <br>
प्राप्नोति परं स्थानं यत्र देवो महेश्वरः  ९   <br>
ब्रह्मचारी शुचिर्भूत्वा त्रिसंध्यं योऽर्चयेच्छिवम्   <br>
त्रिसप्तकुलमुद्धृत्य शिवलोके महीयते  १०   <br>
दानोपवासनियमैः पूजाजागरभोजनैः   <br>
महास्नानादिविधिना शिवं पर्वसु पूजयेत्  ११   <br>
यावच्च सर्वकालेषु यावदर्चयते शिवम्   <br>
तावत्कालार्चनात्पुण्यं यत्तत्पर्वार्चनं लभेत्  १२   <br>
तस्मात्पर्वसु यत्नेन यथा विभव विस्तरैः   <br>
पूजनीयः शिवो नित्यं महापुण्यजिघृक्षया  १३   <br>
नैरन्तर्येण षण्मासं विधिनां पूज्य शङ्करम्   <br>
पुण्यं तदैव सकलं लभते विषुवार्चनात्  १४   <br>
एवमेव फलं ज्ञेयं ग्रहणायनयोरपि   <br>
सङ्क्रान्तौ च दिनच्छिद्रे षडशीतिमुखे च  १५   <br>
मासैश्चतुर्भिर्यत्पुण्यं विधिना पूज्य शङ्करम्   <br>
तत्कार्तिक्यां भवेत्पुण्यं पौर्णमास्यां शिवार्चनात्  १६   <br>
पुण्यं तदेव फल्गुन्यां आषाढ्यां च तथैव च   <br>
चातुर्मास्यार्चनादेतन् महापुण्य फलप्रदम्  १७   <br>
माघमासे समुद्युक्तः त्रिसन्ध्यं योऽर्चयेच्छिवम्   <br>
लभेत् षाण्मासिकं पुण्यं मासेनैव न संशयः  १८   <br>
यथा माघे तथाषाढे मासे चैव तु कार्तिके   <br>
त्रिषु पुण्यं समुज्ज्ञेयं मासेष्वेतेषु यत्कृतम्  १९   <br>
चातुर्मास्यकृतं पुण्यं पुण्यमासार्चनाल्लभेत्   <br>
चैत्रफल्गुनयोः पुण्यं द्विमासजनितं भवेत्  २०   <br>
चतुर्दश्याममावास्यां पौर्णमास्यां च पाक्षिकम्   <br>
पुण्यमष्टगुणं ज्ञेयं अष्टम्यां योऽर्चयेच्छिवम्  २१   <br>
यः प्रदद्याद्गवां लक्षं दोग्ध्रीणां वेदपारगे    <br>
एकाहमर्चयेल्लिङ्गं तस्य पुण्यं ततोऽधिकम्  २२   <br>
मासे मासे तु योश्नीयात् यावज्जीवं सकृन्नरः   <br>
यश्चार्चयेत्सकृल्लिङ्गं सममेतन्न संशयः  २३   <br>
एतेन क्रमयोगेन फलवृद्धिर्दिने दिने   <br>
ज्ञेया संवत्सरस्यापि यावद्वा कालमर्चयेत्  २४   <br>
यः पुनः सङ्गमुत्सृज्य शिवमब्दं प्रपूजयेत्   <br>
नैरन्तर्याच्छतगुणं तस्य पुण्यं विवर्धते  २५   <br>
पञ्चाशद्गुणितं पुण्यं अब्दार्धं योऽर्चयेच्छिवम्   <br>
ऋतावृतौ तदर्धं स्यात् मासे मासे तदर्धकम्  २६   <br>
मासार्धमपि यो लिङ्गं नैरन्तर्येण पूजयेत्   <br>
पुरुषोत्तमः स विज्ञेयः नैरन्तर्यं हि दुष्करम्  २७   <br>
प्रातरुत्थाय यो लिङ्गं भक्त्या पूजयते सकृत्   <br>
कपिलानां शतं दत्वा यत्पुण्यं तदवाप्नुयात्  २८   <br>
मध्यं दिनगते सूर्ये शिवं यः प्रतिपूजयेत्   <br>
सम्पूर्णां पृथिवीं दत्वा यत्फलं तदवाप्नुयात्  २९   <br>
वारुणीमाश्रिते सूर्ये यः शिवं सम्यगर्चयेत्   <br>
गवां शतसहस्रस्य तत्तस्य फलमाप्नुयात्  ३०   <br>
यो लिङ्गमर्धरात्रे तु शुचिर्भूत्वा प्रपूजयेत्   <br>
सम्यगिष्टं शतं तेन जज्ञानां धर्मतो भवेत्  ३१   <br>
एवं सर्वासु वेलासु अवेलास्वपि शङ्करम्   <br>
सम्पूजयेन्नरो भक्त्या सर्वान्कामानवाप्नुयात्  ३२   <br>
शिवलिङ्गं महापुण्यं सर्वदेव नमस्कृतम्   <br>
यः स्पृशेदपि पाणिभ्यां न स पापैः प्रलिप्यते  ३३   <br>
मेरुमन्दरमात्रोऽपि राशिः पापस्य कर्मणः   <br>
ईश्वरं वैद्यमासाद्य नश्यते दुष्टरोगवत्  ३४   <br>
न ते भूयः प्रयास्यन्ति योनिमार्गं सुसङ्कटम्   <br>
काञ्चनं मेरुमात्रं च सर्वान्दत्वा वसुन्धराम्  ३५   <br>
क्रमान्मोक्षं गमिष्यन्ति ये नरा लिङ्गमाश्रिताः   <br>
शिवार्चनरतो नित्यं महापातक सम्भवैः ३६   <br>
दोषैः कृतैर्नलिप्येत पद्मपत्रमिवाम्भसा   <br>
छित्वा हित्वा च भूतानि हत्वा सर्वमिदं जगत्  ३७   <br>
यजेदेकं विरूपाक्षं न स पापैः प्रलिप्यते   <br>
सर्वावस्था गतो वापि युक्तो वा सर्वपातकैः  ३८   <br>
शिवमिष्ट्वा नरः सोऽपि प्रयाति परमं पदम्   <br>
सरित्समुद्रतीरेषु वनेषूपवनेषु च  ३९   <br>
गिरिशृङ्गेषु तुङ्गेषु गह्वरोपवनेषु च   <br>
पुष्करिण्यां तटाकेषु तीर्थायत संश्रये  ४०   <br>
यत्र वा रमते बुद्धिः तत्रैव शिवमर्चयेत्   <br>
सर्वयज्ञेषु यत्पुण्यं तल्लभेन्नात्र संशयः  ४१   <br>
यः पुनः स्थान सङ्कल्प्यं उत्सृज्य शिवमर्चयेत्   <br>
सोश्वमेधफलं सर्वं लभते नात्र संशयः  ४२   <br>
यस्तु सर्वत्र सम्पूज्य सविशेषं सविस्तरम्   <br>
अश्वमेधायुतं पुण्यं लभते नात्र संशयः  ४३   <br>
यस्तमर्चयते भक्त्या तस्य पुण्यं ततोऽधिकम्   <br>
अयं विनैव मन्त्रेण पुण्यराशिः प्रकीर्तितः  ४४   <br>
स्यादयं मन्त्रसंयुक्तं पुण्यं शतगुणाधिकम्   <br>
तस्मान्मन्त्रेण शर्वाय ज्ञानगन्धप्रदाधिकम्  ४५   <br>
क्षितिं गाश्चैव रत्नानि हेमाढ्यं च निवेदयेत्   <br>
ज्ञेयो नमः शिवायेति मन्त्र सर्वार्थसाधकः  ४६ <br>
सर्वमात्राधिकश्चायं ओङ्काराद्यः षडक्षरः   <br>
शिवेनान्तबर्हिर्व्याप्तं सर्वमेतच्चराचरम्  ४७   <br>
जगदोमिति यद्ब्रूते तस्मादोमिति संस्मृतम्   <br>
अयमर्धेन तिसृभिः मात्राभिः परिगीयते  ४८   <br>
ब्रह्माहरिश्च रुद्रश्च मात्रास्तिस्रः प्रकीर्तिताः   <br>
दक्षिणाङ्गे भवो ब्रह्मा हरिर्वामाङ्ग सम्भवः  ४९   <br>
हृदयान्नीलरुद्रश्च ब्रह्मविष्णु प्रबोधकः   <br>
जगत्सृष्टिकरो ब्रह्मा विष्णुर्लोकविमोहकः  ५०   <br>
अनुग्रहपरो नित्यं नीलरुद्रः शिवात्मकः   <br>
त्रिभिरेतैर्जगद्व्याप्तं कारणैरात्ममूर्तिभिः  ५१   <br>
तिस्रो मात्राः शिवस्यैताः सर्वलोक प्रपूजिताः   <br>
एता एव त्रयोवेदाः त्रयो लोकास्त्रयोग्नयः  ५२   <br>
त्रयो गुणास्त्रिवर्गाश्च यच्चान्यज्जगति स्थितम्   <br>
अर्धमात्रापरो रुद्रः शिवः परमकारणम्  ५३   <br>
तस्मादेतत्समुत्पन्नं जगतः कारणत्रयम्   <br>
सर्वयज्ञात्परः शुद्धो नमस्कारो महामखः  ५४   <br>
नमस्कारात्म यज्ञेन तस्मात्सम्पूजयेच्छिवम्   <br>
अज्ञानमशिवत्वं स्यात् सर्वदुःखालयं यतः  ५५   <br>
सुभावात्तदवाप्तं हि यस्माद्रुद्रः परः शिवः   <br>
नमः शिवाय शान्ताय कारणत्रय हेतवे  ५६   <br>
निवेदयेन्ममात्मानं उक्त्वैवं परमेश्वरे   <br>
उक्त्वो नमः शिवायेति मुच्यते सर्वबन्धनात्  ५७   <br>
यस्मात्तस्मात्सदा मन्त्रं ओङ्काराद्यमनुस्मरेत्   <br>
सर्वदा सर्वकार्येषु क्षान्तिं निष्ठीवनादिषु  ५८   <br>
यान्त्यां नमः शिवायेति गिरमुक्त्वा शिवं पदम्   <br>
यः स्वपन्प्रतिबद्धश्च प्राणान्ते तु समुत्स्मरेत्  ५९   <br>
तद्य नमः शिवायेति स गच्छेत्परमां गतिम्   <br>
शाठ्येनापि नमस्कारः प्रयुक्तः शूलपाणये  ६०   <br>
संसारस्थूलबन्धानां उद्वेष्टनकरो भवेत्   <br>
अपवित्रः पवित्रो वा सर्वावस्थां गतोऽपि वा  ६१   <br>
यः स्मरेद्देवमीशानं स बाह्याभ्यन्तरः शुचिः   <br>
स्मरणादेव रुद्रस्य पापसङ्घात पञ्जरम्  ६२   <br>
शतधा भेदमायाति गिरिर्वज्रहतो यथा   <br>
सर्वेषां शिवभक्तानां अशेषार्थ प्रसिद्धये  ६३   <br>
मन्त्रमाहशिवः साक्षात् अशेषार्थ निबन्धनम्   <br>
सद्बीजं सर्वविद्यानां आद्यं ब्रह्म परात्परम्  ६४   <br>
सर्वार्थ साधकं मन्त्रं शिवसूत्रं षडक्षरम्   <br>
भाष्यमस्यैव रुद्रस्य सर्वज्ञानानि शम्भुना  ६५   <br>
पश्चात्परापराणीय भक्तार्थं गदितानि तु   <br>
तस्मादनेन मन्त्रेण प्रकुर्वीत शिवार्चनम्  ६६   <br>
सन्ध्यानां च जपेदेनं सर्वपाप विशुद्धये   <br>
गृहाच्छतगुणं पुण्यं सन्ध्यायां च शिवालये  ६७   <br>
शिवदक्षिणमूर्तौ तु तत्पुण्यमयुताधिकम्   <br>
तस्माच्छिवालये जप्यं आचरेच्छान्तमानसः  ६८   <br>
शिवमन्त्रेण सततं सर्वकामप्रसिद्धये   <br>
जितेन्द्रियः शान्तमनाः शिवमन्त्रेण पूजयेत्  ६९   <br>
न तस्य शक्यते वक्तुं पुण्यं वर्षशतैरपि   <br>
एतावच्छक्यते वक्तुं यस्मिन्देशे वसेदयम्  ७०   <br>
सोऽपि देशो भवेत्पूतः किं पुनस्तस्य बान्धवाः   <br>
यस्यायमन्नमश्नाति एतस्य परिचारकाः  ७१   <br>
तेऽपीह तत्समा ज्ञेयाः तैर्विना न शिवार्चनम्   <br>
तत्र देशे न दुर्भिक्षं न च मारी प्रवर्तते  ७२   <br>
नाकाले म्रियते राजा पूज्यते यत्र शङ्करः   <br>
दीक्षित्तस्सूत्र मन्त्रज्ञो योर्चयेत सदाशिवम्  ७३   <br>
स यत्फलमवाप्नोति तदेकाग्रमनाः शृणु   <br>
सर्ववेदेषु यत्प्रोक्तं सर्वयज्ञेषु यत्फलम्  ७४   <br>
तत्फलं कोटिगुणितं स लभेन्नात्र संशयः   <br>
यः शिवं पूजयेन्नित्यं अन्त्यजोऽथ जितेन्द्रियम्  ७५   <br>
भवभावसमायुक्तः सोऽपि गच्छेत्परां गतिम्   <br>
नोपनीतसहस्रेभ्यो ब्रह्मचारी विशिष्यते  ७६   <br>
ब्रह्मचारि सहस्रेभ्यो गृहस्थो हि विशिष्यते   <br>
गृहसंस्थ सहस्रेभ्यो ह्यग्निहोत्री विशिष्यते  ७७   <br>
अग्निहोत्रि सहस्रेभ्यः सत्रयाजी विशिष्यते   <br>
सत्रयाजिसहस्रेभ्यः सर्वविद्यार्थपारगः  ७८   <br>
सर्वविद्यार्थवित्कोट्या शिवभक्तो विशिष्यते   <br>
तस्मादेवं शिवं भक्त्या पूजयेच्छान्तमानसः  ७९   <br>
शिवभक्तो जितक्रोधः शिवज्ञानपरायणः   <br>
मैत्रीकारुणिकोपेतः प्राप्नोति परमं पदम्  ८०   <br>
क्षणार्धेनापि यत्पुण्यं कुर्यान्मैत्री सुभावितः   <br>
न तद्वर्षशते नाऽपि तपो यज्ञशतैरपि  ८१   <br>
सर्वप्राणिषु कारुण्यं दीनानाथेषु भावयेत्   <br>
सुख प्राणिषु मैत्री स्यान्मुदिताः पुण्यशीलिषु  ८२   <br>
अपुण्यवत्सु चोपेक्षां सर्वेषां च वदेच्छिवम्   <br>
इत्येवं पञ्चधा चित्तं भावयित्वा यजेच्छिवम्  ८३   <br>
सम्पूज्य पशुभर्तारं प्रहृष्टेनान्तरात्मना   <br>
ध्यानं कुर्याद्ययोद्दिष्टं सर्वपाप निकृन्तनम्  ८४   <br>
इष्ट्वा तु परया भक्त्या भगवन्तं महेश्वरम्   <br>
कृताञ्जलिपुटो भूत्वा भगवन्तं महेश्वरम्  ८५   <br>
कृताञ्जलिपुटो भूत्वा स्तोत्रमेतदुदीरयेत्   <br>
स्तुताय स्तुतिरूपाय स्तूयमानाय सर्वदा  ८६   <br>
स्तुति हेतु निधानाय नमस्त्रिनयनाय ते   <br>
देवाय देवदेवाय सर्वदेवैकहेतवे  ८७   <br>
देवानामपि देवाय नमो देवतमाय ते   <br>
नमस्ते ज्ञानरूपाय ज्ञानज्ञानैकहेतवे  ८८   <br>
ज्ञानविज्ञानशुद्धा नित्यं ज्ञानतमाय ते   <br>
सूक्ष्माय सूक्ष्मरूपाय सूक्ष्मज्ञानैक हेतवे  ८९   <br>
सूक्ष्माणामपि सूक्ष्माय नमः सूक्ष्मतमाय ते   <br>
दिव्याय दिव्यरूपाय परमार्थैक हेतवे  ९०   <br>
परापर विमुक्ताय नमः परतमाय ते   <br>
पूज्याय पूज्यरूपाय सर्वपूज्यैकहेतवे  ९१   <br>
पूज्यानामपि पूज्याय नमः पूज्यतमाय ते   <br>
नित्याय नित्यरूपाय सर्व नित्यैक हेतवे  ९२   <br>
दीप्तानामपि दीप्ताय सर्व नित्यैक हेतवे   <br>
नित्यानापि नित्याय नमो नित्यतमाय ते  ९३   <br>
दीप्ताय दीप्तरूपाय सर्वदीप्त्यैक हेतवे   <br>
दीप्तानामपि दीप्ताय नमो दीप्ततमाय ते  ९४   <br>
साराय सारसाराय सर्वसारैक हेतवे   <br>
साराणामपि साराय नमः सारतमाय ते  ९५   <br>
शक्ताय शक्तिरूपाय सर्वशक्त्यैक हेतवे   <br>
शक्तानामपि शक्ताय नमः शाक्ततमाय ते  ९६   <br>
शुद्धाय शुद्धरूपाय सर्वशुध्यैक हेतवे   <br>
शुद्धानामपि शुद्धाय नमः शुद्धतमाय ते  ९७   <br>
सर्वमन्त्रशरीराय सर्वमन्त्रैक हेतवे   <br>
मन्त्राणामपि मन्त्राय नमो मन्त्रतमाय ते  ९८   <br>
व्योम प्रमाण रूपाय ईशानाय नमो नमः   <br>
व्योम प्रमाण रूपाय पुरुषाय नमो नमः  ९९   <br>
व्योम प्रमाणाकारा अघोराय नमो नमः   <br>
व्योम प्रमाण रूपाय व्योमेशाय नमो नमः  १००   <br>
व्योम प्रमाण सद्याय सद्येशाय नमो नमः   <br>
व्योम प्रमाण विद्याय विद्येशाय नमो नमः  १०१   <br>
व्योम प्रमाण मोक्षाय मोक्षेशाय नमो नमः   <br>
व्योम प्रमाण विश्वाय विश्वेशाय नमो नमः  १०२   <br>
व्योम प्रमाण देहाय बहुदेहाय ते नमः   <br>
देहासङ्ख्येय युक्ताय विश्वेशाय नमो नमः  १०३   <br>
एककालद्विकालाय बहुकालाय ते नमः   <br>
कालासङ्ख्येन युक्ताय कालकालाय ते नमः  १०४   <br>
एकजिह्वद्विजिह्वाय बहुजिह्वाय ते नमः   <br>
जिह्वाय जिह्वासंस्थाय त्रिनेत्राय नमो नमः  १०५   <br>
एककर्णद्विकर्णाय बहुकर्णाय ते नमः   <br>
कर्णासङ्ख्येययुक्ताय शङ्कराय नमो नमः  १०६   <br>
एकनासद्विनासाय बहुनासाय ते नमः   <br>
नासासङ्ख्येययुक्ताय रुद्ररूपाय नमो नमः  १०७   <br>
एकदंष्ट्रद्विदंष्ट्राय बहुदंष्ट्राय ते नमः   <br>
दंष्ट्रासङ्ख्येययुक्ताय महेशाय नमो नमः  १०८   <br>
एकनेत्रद्विनेत्राय बहुनेत्राय ते नमः   <br>
नेत्रासङ्ख्येययुक्ताय ईशानाय नमो नमः  १०९   <br>
एकवक्त्रद्विवक्त्राय बहुवक्त्राय ते नमः   <br>
वक्त्रासङ्ख्येययुक्ताय परमेशाय ते नमः  ११०   <br>
एकहस्तद्विहस्ताय बहुहस्ताय ते नमः   <br>
हस्तासङ्ख्येययुक्ताय शङ्कराय नमो नमः  १११   <br>
एकशस्त्रद्विशस्त्राय बहुशस्त्राय ते नमः   <br>
शस्त्रासङ्ख्येययुक्ताय ईशानाय नमो नमः  ११२   <br>
एकपादद्विपादाय बहुपादाय ते नमः   <br>
पादासङ्ख्येययुक्ताय महादेव नमोऽस्तु ते  ११३   <br>
नमस्तेऽस्तु महायोगिन्! नमस्तेऽस्तु महाबल !   <br>
नमस्तेऽस्तु महेशान ! नमस्तेऽस्तु महोत्तम  !  ११४   <br>
नमस्तेऽस्तु महारूप! नमस्तेऽस्तु सदाशिव!   <br>
नमस्तेऽस्तु सदाशुद्ध! आर्तिहर नमो नमः  ११५   <br>
सर्वात्मने नमस्तुभ्यं नमस्तेऽस्तु सदाभव!   <br>
नमस्ते भगवन्छान्त! नमस्ते भगवन्ध्रुव!  ११६   <br>
नमस्ते भगवन्दीप्त! नमस्ते भगवन्हर!   <br>
अजिताय नमस्तुभ्यं भस्माङ्गाय नमो नमः  ११७   <br>
सर्वज्ञाय नमस्तुभ्यं शाश्वताय नमोऽस्तु ते   <br>
सम्पूज्याय नमस्तुभ्यं वरदाय नमोऽस्तु ते  ११८   <br>
अनन्ताय नमस्तुभ्यं सर्वगाय नमोऽस्तु ते   <br>
य इमं प्रातरुत्थाय शुचिर्भूत्वा पठेन्नरः   <br>
विधूय सर्वपापानि रुद्रलोकं स गच्छति  ११९   <br>
भोगार्थी लभते भोगान् राज्यार्थी राज्यमाप्नुयात्   <br>
कन्यार्थी लभते कन्यां योगार्थी योगमाप्नुयात्  १२०   <br>
एवं स्तुतो महादेवो रुद्रजाप्येन चक्रिणा   <br>
बन्धनान्मुच्यते बद्धो यशोर्थी लभते यशः  १२१   <br>
यान्यांश्चिन्तयते कामान् तान्स्तान्प्राप्नोति भावितः   <br>
शैवं पदमवाप्नोति शम्भुः स्वयं वचनब्रवीत्  १२२   <br>
इति शिवधर्मपुराणे पूजाधर्म शिवमन्त्रं नाम सप्तमोऽध्यायः  ७   <br>
   <br>
<a name="chapter8">अथ अष्टमोऽध्यायः </a>   <br>
पृथिव्यां यानि तीर्थानि पुण्यान्यायतनानि च   <br>
लीयन्ते तानि लिङ्गे तु तस्माल्लिङ्गगुरतरतरम्  १   <br>
श्रौतस्मार्तस्मृतिपारगः यज्ञैश्च दीक्षितः   <br>
यः पूजयेन्महालिङ्ग पुण्यं सर्वार्थसिद्धिदम्  २   <br>
शतेन स्थापितं लिङ्गं सहस्रेण तु चालयेत्   <br>
सुस्थितं दुःस्थितं वाऽपि शिवलिङ्गं न चालयेत्  ३   <br>
घृताभिषेकं यः कुर्याद् अहोरात्रं शिवस्य तु   <br>
पुष्यमासे समुद्युक्तो नियतं श्लक्ष्णधारया  ४   <br>
गीतनृत्तोपहारेण शङ्खवादित्रनिःस्वनैः   <br>
कुर्याज्जागरणं तत्र प्रदीपाद्युपशोभिते  ५   <br>
समस्तपापनिर्मुक्तः समस्तकुलसंयुतः   <br>
समस्तकाम सम्पूर्णः समस्तगुणसंयुतः  ६   <br>
ज्वलद्भिः स महायानैः असङ्ख्येयैरनूपमैः   <br>
युक्तः शिवपुरे नित्यं मोदते शिववत्सुखी  ७   <br>
ग्रहणे विषुवे चैव पुण्येषु दिवसेषु च   <br>
घृताभिषेकं यः कुर्यान् महापुण्यमवाप्नुयात्  ८   <br>
घृताभिषेकं यः पश्येत् आसमाप्तेरुपोषितः   <br>
विधूय सर्वपापानि शिवलोके महीयते  ९   <br>
एकः पूजयते भक्त्या भक्त्या चान्यः प्रशस्यति   <br>
तुल्यमेवफलं ताभ्यां भक्तिरेवाऽत्र कारणम्  १०   <br>
यः कुर्यात्पर्वकालेषु महापूजा प्रवर्तनम्   <br>
शिवस्य रथयात्रां वा नगरान्तः परिभ्रमात्  ११   <br>
महाचित्रैः ध्वजैश्चित्रैः किङ्किणीरवकान्वितैः   <br>
वितानध्वजमालाभिः घण्टाचामरदर्पणैः  १२   <br>
शङ्खभेर्यादिनिर्घोषैः गीतनाटकादिसंयुतैः   <br>
लेख्यदारुमयैर्यन्त्रैः मातृयक्षगणादिभिः  १३   <br>
उदकान्तोयययन्त्रैश्च वह्वाश्चर्यैरनेकशः   <br>
स्त्रीडोलाश्चक्रयन्त्रैश्च रथमन्दिरशोभितैः  १४   <br>
दध्यन्नपानरवानाद्यैः महासत्र समायुतैः   <br>
महाजनसमाकीर्णं यथा विभव विस्तरम्  १५   <br>
सर्वदानानि पुण्यानि सर्वयज्ञफलानि च   <br>
अत्युग्रतपसां पुण्यं सर्वतीर्थफलानि च  १६   <br>
लब्धा नरवरः श्रीमान् शिवयात्रा प्रवर्तनैः   <br>
शिवलोके महाभोगैः शिववन्मोदते सदा  १७   <br>
तस्यान्ते देवराजत्वं सुचिरं कालमाप्नुयात्   <br>
जम्बूद्वीपाधिपः श्रीमान् तस्यान्ते च भवेत्पुनः  १८   <br>
आलिङ्गं वेदिपर्यन्तं वादित्राद्धृतकम्बलम्   <br>
घृतधाराफलं तस्य माघे पौर्णिम पर्वणि  १९   <br>
जागरं गीतनृत्ताद्यैः सकृत्कृत्वा तु पर्वणि   <br>
मन्वन्तरशतं साग्रं शिवलोके महीयते  २०   <br>
छत्राभिरामनाट्याद्यं शिवस्यायतनाग्रतः   <br>
सम्यक् प्रेक्षणकं दत्वा रुद्रलोके महीयते  २१   <br>
स्वरूपः सुभगः श्रीमान् परिहृष्टोऽत्र जायते   <br>
सप्तद्वीपसमुद्रायाः क्षितेरधिपतिर्भवेत्  २२   <br>
रूपं पिष्टमयं कृत्वा त्रिनेत्रं रत्नभूषितम्   <br>
शुक्लोपवीतसंयुक्तं एकपादं विशेषतः  २३   <br>
दन्तेषु मौक्तिकं तस्य प्रवालं च तथोष्ठयोः   <br>
दद्याद्वज्रं च नेत्राभ्यां वैडूर्यं वाप्य सम्भवे  २४   <br>
हेमरूप्यं च हस्ताभ्यां ताम्रं पादे च विन्यसेत्   <br>
अण्डजैः वोण्डजैर्वस्त्रैः विविधैः परिवेष्टयेत्  २५   <br>
सुभगैर्दिव्यगन्धैश्च पुष्पैश्चापि विभूषयेत्   <br>
विविधर्भक्ष्यभोज्याद्यैः बलिं तत्र प्रकल्पयेत्  २६   <br>
भोजयेच्छिवभक्तांश्च विप्राञ्च्छक्त्या प्रतर्पयेत्   <br>
प्रीयतां मे शिवो नित्यमुक्त्वा चोत्थापयेद्विजान्  २७   <br>
तैरेव सार्धं विप्रेन्द्रैः तद्रूपं तु शिवालये   <br>
भत्या समर्पयेद्वेद्यां शिवलिङ्ग समीपतः  २८   <br>
सर्वयज्ञफलं प्राप्य सर्वदान फलानि च   <br>
स्वरूप स्वरूप दानेन शिवलोके महीयते  २९   <br>
भोजनं घृत सम्पूर्णं मधुनोपरिशोभितम्   <br>
दद्यात्कृष्णतिलानां च प्रस्थमेकं तु मागधम्  ३०   <br>
द्विगुणं तण्डुलानां तु पृथक् प्रस्थं प्रकल्पयेत्   <br>
अण्डजैः वौण्डजैर्वस्त्रैः विचित्रैः परिवेष्टियेत्  ३१   <br>
एवं संवेष्ट्य वस्त्राभ्यां बलिमेवं निवेदयेत्   <br>
अर्चयित्वा विधानेन पौर्णमास्यां विशेषतः  ३२   <br>
युगकोटिसहस्राणि शिवलोके महीयते   <br>
पुण्यक्षयादिहागत्य समृद्धे जायते कुले  ३३   <br>
मेधावी सुभगः श्रीमान् वेदवेदाङ्गपारगः   <br>
ताम्रपात्रं पयः पूर्णं कृत्वातत्स्थं च काञ्चनम्  ३४   <br>
प्रच्छाद्योपरिपद्मेन गन्धपुष्पार्चितं महत्   <br>
आवेष्ट्यवस्त्रयुग्मेन नववस्त्रैश्च पूरितम्  ३५   <br>
शिवभक्तद्विजं सम्यग् भोजयित्वा सदक्षिणम्   <br>
प्राच्यां समुद्गते सोमे प्रतीच्यां च रवौ गते  ३६   <br>
पौर्णमास्यां तु वैशाख्यां नीत्वा पात्रं शिवाग्रतः   <br>
प्रीयतां मे महादेवः सोममूर्तिर्जगत्पतिः  ३७   <br>
इत्युक्त्वा वचनं ध्यायन् देवदेवमुमापतिम्   <br>
तस्मै विप्राय तत्पात्रं अर्पयेद्भक्तितः शनैः  ३८   <br>
एतत्सोमव्रतं नाम कृत्वा रुद्रान्तिकं व्रजेत्   <br>
रुद्रलोकात्परिभ्रष्टो भवेज्जातिस्मरो नरः  ३९   <br>
पूर्वाभ्यासेन तेनैव पुनः शिवपदं व्रजेत्   <br>
पौर्णमास्यां तथा षष्ठ्यां शिवं सम्पूज्य यत्नतः  ४०   <br>
उपवीतं शिवे दद्याच्छिवभक्तांश्च भोजयेत्   <br>
पुनरेवं तु कार्त्तिक्यां पूज्य शम्भु क्षमापयेत्  ४१   <br>
यतीनां दक्षिणां दद्यात् सूत्रवस्त्रादिपूर्विकाम्   <br>
यः कुर्यात्सकृदप्येवं चातुर्मास्यां पवित्रकम्  ४२   <br>
कल्पकोटिशतं  दिव्यं रुद्रलोके महीयते   <br>
पुण्यक्षयात्परिभ्रष्टः चतुर्वेदी प्रजायते  ४३   <br>
इच्छाया वा भवेद्राजा गुणरूपसमन्वितः   <br>
भूमिदानस्य यत्पुण्यं कन्यादानस्य यत्फलम्  ४४   <br>
मुखवाद्येन यत्पुण्यं उभयं लभते नरः   <br>
तदेव पुण्यं गीतस्य नृत्तस्य च विशेषतः  ४५   <br>
तदेव जयशब्दस्य हस्ततालध्वनौ तथा   <br>
यो गां पयस्विनीं दद्यात् तरुणीं वृषसंयुतम्  ४६   <br>
शिवाय तेन दत्तं स्यात् जगत्सर्वं चराचरम्   <br>
वृषभं परिपूर्णाङ्गं उदारं च शशिप्रभम्  ४७   <br>
गोपतिं धूर्वहं वाऽपि शिवाय विनिवेदयेत्   <br>
यावन्ति तस्य रोमाणि तत्प्रसूति कुलेषु च  ४८   <br>
तावद्युग सहस्राणि रुद्रलोके महीयते   <br>
शिवाग्निकार्यमुद्दिश्य सुरूपां सुपयस्विनीम्  ४९   <br>
कुलीनां कपिलां दत्वा दत्तं भवति गोशतम्   <br>
गिरिकान्तारदुर्गेषु मातेव परिरक्षति  ५०   <br>
यत्नेन कपिलां तस्मात् शिवाय विनिवेदयेत्   <br>
शिवस्त्रानाग्निकार्यार्थां उत्पन्नां कपिलां यतः  ५१   <br>
तस्मात्तत्रैव संयोज्या कपिला शुभमिच्छता   <br>
कापिलं यः पिबेच्छूद्रः शिवसंस्कारवर्जितः  ५२   <br>
य याति नरकं घोरं यावदाभूत सम्प्लवम्   <br>
हुतशेषं पिबेद्विप्रः स्वर्गीस्यादन्यथा पशुः  ५३   <br>
संस्कारेण वियुक्तं चेत् संस्कारो दुर्लभः शुभः   <br>
गामालभ्य नमस्कृत्वा कुर्याद्यस्तु प्रदीक्षणम्  ५४   <br>
प्रदक्षिणीकृता तेन सप्तद्वीप वसुन्धरा   <br>
गवां हुङ्कारशब्देन दर्शनात्स्पर्शनादपि  ५५   <br>
पापं प्रणश्यते यस्मात् तस्मात्पश्येत्स्पृशेदपि   <br>
कुतस्तेषां हि पापानि येषां गृहमलङ्कृतम्  ५६   <br>
सततं बालवत्साभिर्गोभिः श्रीभिरिव स्वयम्   <br>
यानि तीर्थानि मे दद्यात् मासमात्रात्सरांसि च  ५७   <br>
गवां शृङ्गोदक स्नानात् कलां नार्हन्ति षोडशीम्   <br>
गवामस्थीनि लङ्घेत मृतगावं न वर्जयेत्  ५८   <br>
यावज्जिघ्रति तद्गन्धं तावत्पुण्यै प्रपूर्यते   <br>
गवां कण्डूयनाद्धूपाद् गोप्रदानसमं भवेत्  ५९   <br>
तुल्यं गोशतदानस्य भयरोगादि पालनम्   <br>
तृणोदकादि संयुक्तां यः प्रदद्याद्गवां महीम्  ६०   <br>
स गोमेधसमं पुण्यं लभते नात्र संशयः   <br>
बहुनात्र किमुक्तेन गावः पाल्याः प्रयत्नतः  ६१   <br>
गावो देयाः सदारक्ष्याः स्पृश्या दृश्याश्च सर्वदा   <br>
ये ताडयन्ति गां पापाः सर्वलोकस्य मातरम्  ६२   <br>
आक्रोशयति ये मोहात् आक्रुष्टं दायिकं जगत्   <br>
ताडनेन गवां मोहात् समन्तात्ताडितं जगत्  ६३   <br>
ताड्येद्यस्तु गां मोहात् यश्चाक्रोशेन्नराधमः   <br>
नरकाग्नौ स पच्येत गवां निश्वासपीडितः  ६४   <br>
पालाशेनैव दण्डेन मृदुना गां निवर्तयेत्   <br>
गच्छ गच्छेति तां ब्रूयान् मा मातरिति वारयेत्  ६५   <br>
मलोत्सर्गं च यः कुर्यात् पक्षयोरुभयोरपि   <br>
द्वादश्यां पौर्णमास्यां वा चतुर्दश्यष्टमीषु च  ६६   <br>
तस्य गावो वृषो विष्णुः शिवोमा सर्वदेवताः   <br>
शान्तिं कुर्वन्तु सुप्रीता स्वर्गमायुर्बलं श्रियम्  ६७   <br>
दास्यन्ति च सदानित्यं कल्याणं भद्रमेव च   <br>
एवं यो वर्तते गोषु ताडनाऽऽक्रोश वर्जितः  ६८   <br>
महतीं श्रियमाप्नोति रुद्रलोकं स गच्छति   <br>
गोब्राह्मणार्थमुद्युक्तं प्राणैर्यदि विमुच्यते  ६९   <br>
प्राप्नोति परमं स्थानं रुद्रलोकं स गच्छति   <br>
ब्राह्मणाश्चैव गावश्च कुलमेकं द्विधाकृतम्  ७०   <br>
एकत्र मन्त्रास्तिष्ठन्ति हविरन्यत्र तिष्ठति   <br>
न च मन्त्रैर्विना यज्ञो हविषा च प्रवर्तते  ७१   <br>
तस्याद्विप्राश्च गावश्च पुण्यात्पुण्यतरा उभौ   <br>
गोभिर्यज्ञाः प्रवर्तन्ते गोषु देवाः प्रतिष्ठिताः  ७२   <br>
गोभिर्वेदास्समुत्कीर्णाः सषडङ्गपदक्रमाः   <br>
शृङ्गमूले गवां नित्यं ब्रह्माविष्णुः स्वयं स्थितौ  ७३   <br>
शृङ्गाग्रे सर्वतीर्थानि चराणि स्थावराणि च   <br>
शिरोमध्ये महादेवः सर्वदेवपतिः स्थितः  ७४   <br>
ललाटे पार्वतीदेवी नासाग्रे चैव षण्मुखः   <br>
कमलाश्वतरौ नागौ नासापुट समाश्रितौः  ७५   <br>
कर्णयोरश्विनीदेवौ नेत्रे च शशिभास्करौ   <br>
दन्तेषु वायवः सर्वे जिह्वायां वरुणः स्थितः  ७६   <br>
सरस्वती च हुङ्कारे यम-यक्षौ च गण्डयोः   <br>
सन्ध्याद्वयं तथोष्ठौ च ग्रीवायामिन्द्र आश्रितः  ७७   <br>
ऋक्षाणि च ककुद्देशे साध्याश्चोरति संस्थिताः   <br>
चतुष्पादात्सकलो धर्मः स्वयं जङ्घासु संस्थितः  ७८   <br>
ऊरु मध्येषु गन्धर्वाः खुरमध्येषु पन्नगाः   <br>
खुराणां पश्चिमाग्रे च अपराश्च समाश्रिताः  ७९   <br>
रुद्रैकादशकं पृष्ठे वसवः सर्वसिद्धिषु   <br>
श्रोणीतटस्थाः पितरः स्थिता योनौ च मातरः  ८०   <br>
श्रीरपाने गवादभ्यन् नागा लाङ्गूल संस्थिताः   <br>
आदित्यरश्मयो वाले पिण्डिभूता व्यवस्थिताः  ८१   <br>
साक्षाद्गङ्गा च गोमूत्रे गोमये यमुनास्थिता   <br>
अष्टाविंशद्देवकोट्यो रोमकूपेषु संस्थिताः  ८२   <br>
ऋषयश्च तथा सर्वे रोमरन्ध्रेषु संस्थिताः   <br>
उदरे पृथिवीदेवी सशैलवनकाननाः  ८३   <br>
चत्वारः सागराः पूर्णाः गवां ये च पर्याधराः   <br>
जठरे गार्ह्यपत्याग्नि हृदये दक्षिणाग्निकः  ८४   <br>
मुखे चावहनीयोऽग्निः तथा चाङ्गे पतिव्रताः   <br>
अस्थिशुक्ले स्थितस्सर्वो ह्यश्वमेधादिकः क्रतुः  ८५   <br>
एतच्च कथितं सर्वं गोषु यच्च व्यवस्थितम्   <br>
गोषुदत्तं हुतं भुक्तं गोषु सर्वं चराचरम्  ८६   <br>
तस्माद्गावो न हिंस्यात्तु पालनीयाश्च सर्वदा   <br>
गावस्तुल्याश्च वन्द्याश्च गावो मां पान्तु नित्यशः  ८७   <br>
ब्राह्मणा ब्रह्मशब्देन स्तूयते प्रणवेन यः   <br>
स शिवः शाश्वतो देवः गोषु मारीं व्यपोहतु  ८८   <br>
सर्वरोगहरेणापि रविणा यः प्रणस्यते   <br>
स शिवः शाश्वतो देवो गोषु मारीं व्यपोहतु  ८९   <br>
इहामुत्र स्थितानेक विघ्नेशगणपूजितः   <br>
स शिवः शाश्वतो देवो गोषु मारीं व्यपोहतु  ९०   <br>
श्रीमतां रुचिराङ्गेण घण्टाकर्णगणेन यः   <br>
नित्यं प्रणम्यते भक्त्या हृष्टेनानन्य चेतसा  ९१   <br>
स शिवः शाश्वतोदेवो गोषु मारीं व्यपोहतु   <br>
नित्यं रुद्रसमोपेतो रुद्रशक्तिसमन्वितः  ९२   <br>
नन्दिना दण्डिना चाऽपि चण्डिना भारभूतिना   <br>
एतैरन्यैर्गणैर्यक्षैः सर्वतोऽपि विशेषतः  ९३   <br>
घण्टाकर्णगणोपेतः शिवज्ञान विधायकः   <br>
शिवतेजोतिभावेन गोषु मारीं व्यपोहतु  ९४   <br>
शिवाय देवदेवाय महादेवाय शम्भवे   <br>
रुद्राय स्थाणवे नित्यं हरायोग्राय ते नमः  ९५   <br>
परमेशाय सिद्धाय सर्वसिद्धि प्रदायिने   <br>
त्रयम्बकाय शान्ताय शान्तरूपाय ते नमः  ९६   <br>
अभिमन्त्र्य सदातोयं मन्त्रैरेतैर्यथाक्रमम्   <br>
प्रोक्षयीत गवां देहं ततः शान्तिर्भविष्यति  ९७   <br>
य इमां पठते गोषु रोगातीसु विशेषतः   <br>
गोसावित्रीं महापुण्यां गवां शान्तिर्भविष्यति  ९८   <br>
प्रातरुत्थाय सततं गोसावित्रीमिमां पठेत्   <br>
गवां चोत्सर्ग कालेषु प्रस्थाने वा समागमे  ९९   <br>
आयुष्मान्बलवांछ्रीमान् गोमानर्थपतिर्भवेत्   <br>
देहान्ते परमं स्थानं स गच्छेन्नात्र संशयः  १००   <br>
प्रभूत तोयेषु बृहत्तृणेषु स पुङ्गवा नित्यमरोगवासाः   <br>
चरन्तु गावः सुखिता वनेषु क्षीरं प्रयच्छन्तु सुखं स्वपन्तु  १०१   <br>
योलङ्कृत्य शिवायाश्वं उत्तमं विनिवेदयेत्   <br>
सोऽश्वमेधसहस्रस्य फलमष्टगुणं भवेत्  १०२   <br>
सुविनीतां स्त्रियं दासीं हृद्यां वा विनिवेदयेत्   <br>
नरमेधस्थ यज्ञस्य फलमष्टगुणं लभेत्  १०३   <br>
निवेदयीत यो नागं भक्त्या भद्रमलङ्कृतम्   <br>
शिवाय पर्वदिवसे तस्य पुण्यफलं शृणु  १०४   <br>
समन्तैरावतप्रख्यैः गजैर्युक्तैः सुशोभनैः   <br>
प्रक्रीडते महायानैः शतसङ्ख्यैरनेकशः  १०५   <br>
कल्पकोटिसहस्राणि कल्पकोटिशतानि च   <br>
रुद्रलोके वसेदन्ते भवेदिन्द्रः सुराधिपः  १०६   <br>
चतुर्युगसहस्रान्ते स गां प्राप्य नराधिपः   <br>
भवेदिन्द्रसमः श्रीमान् रूपवीर्यश्रुतान्वितः  १०७   <br>
यः शिवाय जलोपेतां सर्वसस्य प्ररोहिणीम्   <br>
महीं महीपतिर्दद्यात् तस्य पुण्यफलं शृणु  १०८   <br>
यावद्दण्डा भवेद्भूमिर्मीयमाना समन्ततः   <br>
तावत्कल्पसहस्राणि रुद्रलोके महीयते  १०९   <br>
एवं सर्वत्र विज्ञेयं फलं दण्ड प्रमाणतः   <br>
ग्राम-खेट-पुर-क्षेत्र-विषयादि विनिवेदने  ११०   <br>
सर्वसस्यफलोपेतं सर्वबाधा विवर्जितम्   <br>
ग्रामं शिवाय यो दद्यात् तस्य पुण्यफलं शृणु  १११   <br>
सर्वतीर्थेषु यत्पुण्यं सर्वयज्ञेषु यत्फलम्   <br>
सर्वदानेषु यत्पुण्यं ग्रामदानेन तल्लभेत्  ११२   <br>
सूर्यकोटिप्रतीकाशैः दिव्यस्त्रीभिरलङ्कृतैः   <br>
संयुक्तं कोटिशोनेकैः सर्वकाम समन्वितैः  ११३   <br>
विमानैर्ग्रामदानेन त्रिसप्तकुल संयुतः   <br>
यथेष्टमैश्वरे लोके क्रीडते कालमक्षयम्  ११४   <br>
पुण्यं नगरदानस्य ग्रामदाच्छताधिकम्   <br>
देशदानेन चानन्त्यं न शक्यं परिकीर्तितम्  ११५   <br>
रत्नान्नपानगोत्वाद्यं सर्वं भूमौ प्रजायते   <br>
तस्माद्भूमि प्रदानेन नरो भवति सर्वदः  ११६   <br>
योऽन्यदत्तां स्वदत्तां वा भूमि हरति मानवः   <br>
प्रपाच्यतेऽक्षयं कालं नरकेषु यथाक्रमम्  ११७   <br>
सर्वं वा भूमि हरणाद् हृतमेव न संशयः   <br>
भूमिहर्ता वसेत्तस्य नरके कालमक्षयम्  ११८   <br>
देवस्यानि हरन्तीह नरा नरकनिर्भयाः   <br>
ब्रह्मस्वानि च यो मोहात्पच्यन्ते नरकेषु ते  ११९   <br>
देवब्रह्मस्वपुष्टानि वाहनानि महीपतेः   <br>
युद्धकाले विशीर्यन्ते सैकताः सेतवो यथा  १२०   <br>
यत्प्रदानाद्वसेत्स्वर्गे यावत्कालस्य सङ्ख्यया   <br>
तस्माच्छतगुणं कालं तद्धर्ता नरके वसेत्  १२१   <br>
विंशत्यष्टौ च याः कोट्यो नरकाणां सुदारुणाः   <br>
क्रमेण तासु पच्यन्ते देव-ब्रह्मस्वहारिणः  १२२   <br>
कल्पान्ते च समुत्तीर्णा वृक्षकीटादि योनिषु   <br>
भ्रमन्ति सुचिरं कालं क्षुत्पिपासादि पीडिताः  १२३   <br>
केनचिच्छिवभक्तेन शिवार्चायतनादिषु   <br>
उपयुक्ता भवन्तीह यावत्तावच्च पादपाः  १२४   <br>
ततो निर्धूत पापास्ते मानवाः शिव तेजसा   <br>
शिवं प्रयान्ति सन्त्यज्य शरीरं यातनात्मकम्  १२५   <br>
इति शिवधर्मपुराणे गवादि दानमाहात्म्य नामः अष्टमोऽध्यायः   <br>
   <br>
<a name="chapter9">अथ नवमोऽध्यायः </a>   <br>
अतः परमिदं पुण्यं वक्ष्यामि मुनिसत्तम   <br>
पुण्यातिशयसंयुक्तं सर्व्वदेवैरनुष्ठितम्  १   <br>
ब्रह्मणा विष्णुना देव्या स्कन्देन्द्राभ्यां यमेन च   <br>
वरुणादित्य सोमाग्निमरुद्धनदनारदैः  २   <br>
धर्म्मश्रीशुक्रनक्षत्रर्विलोहितशनैश्चरैः   <br>
विश्वामित्रवसिष्ठात्रिबृहस्पतिबुधादिभिः  ३   <br>
श्वेतागस्त्यवधीच्याद्यैः सर्वैश्च मुनिसत्तमैः   <br>
भृङ्गमात्रमहाकाल चण्डिदण्डिगणाधिपैः  ४   <br>
वृषवासुकिकर्कोटकुलिकानन्ततक्षकैः   <br>
पद्मशङ्खमहापद्मैः अन्यैश्चाऽपि महोरगैः  ५   <br>
सिद्धैर्य्यक्षैश्च गन्धर्वैः भूतैः किंपुरुषादिभिः   <br>
वसुभिश्चाप्सरैः सूर्यैः रक्षोभूतगणैरपि  ६   <br>
विश्वेदेवैस्तथा सर्वैः तैस्तैः सुकृतिभिर्वरैः   <br>
शिवे गतिर्यथा प्राप्ता सर्वगत्यतिशायिनी  ७   <br>
मया चेशप्रसादेन तथा विधिपरं शृणु   <br>
सितचन्दनतोयेन स्नाप्य लिङ्गं विलिप्य च  ८   <br>
श्वेतैर्विकसितैः पद्मैः सम्पूज्य प्रणिपत्य च   <br>
तत्र पद्मासने सौम्ये निश्छिद्रे पुष्पिते सिते  ९   <br>
मध्ये केसरजालस्य स्थाप्य लिङ्ग कनीयसम्   <br>
अङ्गुष्ठप्रतिमं लिङ्गं सर्वगन्धमयं शुभम्  १०   <br>
स्थाप्य दक्षिणामूर्तौ तु बिल्वपत्रैस्तदर्चयेत्   <br>
अगरुं दक्षिणे पार्श्वे पश्चिमे तु मनश्शिलाम्  ११   <br>
उत्तरे चन्दनं दद्याद् हरितालं तु पूर्वितः   <br>
सुगन्धैः कुसुमैरन्यैः विचित्रैश्चापि पूजयेत्  १२   <br>
धूपं कृष्णागरुं दद्यात् सघृतञ्चापि गुग्गुलुम्   <br>
वासांसि च सुसूक्ष्माणि विकेशानि निवेदयेत्  १३   <br>
पायसं घृतसंयुक्तं घृतदीपांश्च दापयेत्   <br>
सर्वं निवेद्य मन्त्रेण ततो गच्छेत्प्रदक्षिणम्  १४   <br>
प्रणम्य भक्त्या देवेशं स्तुत्वा चान्ते क्षमापयेत्   <br>
सर्व्वोपहारसंयुक्तं ततो लिङ्गं निवेदयेत्  १५   <br>
शिवाय शिवमन्त्रैश्च दक्षिणामूर्त्तिमाश्रितः   <br>
अनेन विधिना देवाः सर्वे देवत्वमागताः  १६   <br>
देवी देवत्वमापन्ना गुहः स्कन्दत्वमागतः   <br>
ब्रह्मा ब्रहत्वमापन्नो हरिर्विष्णुत्वमागतः  १७   <br>
अनेन विधिना देवाः सर्वे देवत्वमागताः   <br>
इन्द्रश्च देवराजत्वं गणाश्च गणतां गताः  १८   <br>
एवं योऽर्चयते लिङ्गं पद्मैर्गन्धमयं शुभम्   <br>
सर्व्वपापविनिर्मुक्तः शिवलोकमवाप्नुयात्  १९   <br>
एतद्व्रतोत्तमं गुह्यं शिवलिङ्ग महाव्रतम्   <br>
भक्तस्य ते मयाख्यातं न देयं यस्य कस्यचित्  २०   <br>
शिवभक्ते सदादेयं शिवेन कथितं पुरा   <br>
चिरपर्युषितं माल्यं शिवस्थानयेत्तु यः  २१   <br>
गोसहस्रफलं तस्य भवतीह न संशयः   <br>
इति शिवधर्मपुराणे शिवलिङ्गमहाव्रतं नाम नवमोऽध्यायः  ९   <br>
   <br>
<a name="chapter10">अथ दशमोऽध्यायः  १० </a>   <br>
चतुर्दश्यां तथाष्टम्यां पक्षयोः शुक्लकृष्णयोः   <br>
योब्दमेकं न भुञ्जीत शिवार्चनरतः शुचिः  १   <br>
यत्पुण्यमक्षयं प्रोक्तं सततं सत्रयाजिनाम्   <br>
सत्यवादिषु यत्पुण्यं यत्पुण्यं तीर्थगामिनाम्  २   <br>
अग्निहोत्रिषु यत्पुण्यं यत्पुण्यं यज्ञयाजिनाम्   <br>
तत्पुण्यं सकलं प्राप्य शिवलोकं स गच्छति  ३   <br>
पृथिवीं भाजनं कृत्वा भुक्तः पर्वसु यत्नतः   <br>
अहोरात्रेण चैकेन त्रिरात्रफलमश्नुते  ४   <br>
द्वयोर्मासस्य पञ्चम्योः द्वयोप्रतिपदोर्नरः   <br>
सोपवासः सुगन्धाङ्गः शयीत प्रियया सह  ५   <br>
शेते निश्चलचित्तो यो रतिक्रीडादिवर्जितः   <br>
शिवानुस्मृतिचित्तस्य तस्य पुण्यफलं शृणु  ६   <br>
दिव्यवर्षसहस्राणि दिव्यवर्षशतं तथा   <br>
तपस्तप्तं महत्तेन भवेदेव न संशयः  ७   <br>
भवभक्ति सुपूतात्मा यद्यपि स्यात्सपापकृत्   <br>
शिवलोके वसेन्नित्यं शिववत्संवृतो गणैः  ८   <br>
कृष्णाष्टम्यां तु नक्ताशी यावत्कृष्णचतुर्दशी   <br>
इह भोगमवाप्नोति परत्र च शिवां गतिम्  ९   <br>
योब्दमेकं न भुञ्जीत नक्तं पर्वसु पर्वसु   <br>
ब्रह्मचारी जितक्रोधः शिवार्चाजपतत्परः  १०   <br>
संवत्सरान्ते विप्रेन्द्रान् शिवभक्तान्सदक्षिणम्   <br>
भोजयित्वा ततो ब्रूयात् प्रीयतां भगवांच्छिवः  ११   <br>
भोजयेद्यस्तु विद्वांसं कपालव्रतधारिणम्   <br>
भोजितास्तेन देवेशा ब्रह्मविष्णुमहेश्वराः  १२   <br>
कपालपूर्णमशनं भैक्षं योयस्त गृह्णति   <br>
कुलं तस्योद्धरत्येव दशपूर्वं दशापरम्  १३   <br>
पाद्यार्घ्याचमनीयानि गन्धपुष्पैः समन्ततः   <br>
अर्चयेदतिनन्दृष्ट्वा पश्चाद्भैक्ष्येण तर्पयेत्  १४   <br>
पूजितस्तैः शिवः साक्षात् पूजितो नात्र संशयः   <br>
अवमतेरवभतः स्यात् स्वयं वै परमेश्वरः  १५   <br>
श्रद्धया परया युक्तः कपालेयः प्रयच्छति   <br>
तत्तस्य फलते दानं व्रजेच्छतसहस्रधा  १६   <br>
एवं विधिसमायुक्तः शिवलोके महीयते   <br>
न च स मानुष्यकं देहं पुनः सम्प्राप्नुयान्नरः  १७   <br>
उपवासात्परं भैक्षं भैक्षात्परमयाचितम्   <br>
अयाचितात्परं नक्तं तस्मान्नक्तेन वर्तयेत्  १८   <br>
देवैर्युक्तं तु पूर्वाह्णे मध्याह्ने ऋषिभिस्तथा   <br>
अपराह्णे च पितृभिः सन्ध्यायां गुह्यकादिभिः  १९   <br>
सर्ववेलामतिक्रम्य नक्तभोजनमुत्तमम्   <br>
कामचारो महादेवो नक्तेनोद्धरते नरम्  २०   <br>
हविष्यभोजनं स्नानं सत्यमाहारलाघवम्   <br>
अग्निकार्यमधः शय्यां नक्तभोजी समाचरेत्  २१   <br>
कृष्णाष्टम्यां प्रयत्नेन कृत्वा नक्तं विधानतः   <br>
मार्गशीर्षे शुभे मासे शङ्करं देवमर्चयेत्  २२   <br>
पीत्वा शक्त्या च गोमूत्रं अनाहारो निशि स्वपेत्   <br>
अतिरात्रस्य यज्ञस्य फलमष्टगुणं लभेत्  २३   <br>
एवं पुष्येऽपि सम्पूज्य शम्भुनामानमीश्वरम्   <br>
कृष्णाष्टम्यां घृतं प्राश्य वाजपेयफलं लभेत्  २४   <br>
माघे माहेश्वरं नाम कृष्णाष्टम्यां प्रपूजयेत्   <br>
निशि पीत्वा च गोक्षीरं गोमेधस्य फलं लभेत्  २५   <br>
फाल्गुन्यां तु महादेवं सम्पूज्य प्राशयेत्तिलान्   <br>
राजसूयस्य यज्ञस्य फलमष्टगुणं लभेत्  २६   <br>
चैत्रे च स्थाणुनामानं कृष्णाष्टम्यां प्रपूजयेत्   <br>
यवान्सुसञ्चितान्प्राश्य सोऽश्वमेधफलं लभेत्  २७   <br>
वैशाखे शिवनामानं इष्ट्वा रात्रौ कुशोदकम्   <br>
पीत्वा पुरुषमेधस्य फलमष्टगुणं लभेत्  २८   <br>
ज्येष्ठे पशुपतिं पूज्य गवां शृङ्गोदकं पिबेत्   <br>
गवां कोटिप्रदानस्य यत्पुण्यं तदवाप्नुयात्  २९   <br>
आषाढे चोग्रनामानं इष्ट्वा प्राश्य च गोमयम्   <br>
सौत्रामणेस्तु यज्ञस्य फलमष्टगुणं लभेत्  ३०   <br>
श्रावणे शर्वनामानं पिण्याकं निशि भक्षयेत्   <br>
वर्षकोटिशतं साग्रं शिवलोके महीयते  ३१   <br>
मासे भाद्रपदेऽष्टम्यां त्र्यम्बकं देवमर्चयेत्   <br>
प्राशनं बिल्वपत्राणां अनन्तं फलमाप्नुयात्  ३२   <br>
मासे चाश्वयुजेऽष्टम्यां ईश्वरं नाम पूजयेत्   <br>
तण्डुलोदकमालिह्य पौण्डरीकाष्टकं लभेत्  ३३   <br>
कार्तिके रुद्रनामानं सम्पूज्य प्राशयेद्दधि   <br>
अग्निष्टोमस्य यज्ञस्य फलमष्टगुणं लभेत्  ३४   <br>
वर्षान्ते भोजयेद्विप्रान् शिवभक्तिपरायणान्   <br>
पायसं घृतसंयुक्त मधुना च परिप्लतम्  ३५   <br>
शक्त्या हिरण्यवासांसि भक्त्या तेभ्यो निवेदयेत्   <br>
निवेदयीत रुद्राय गां च कृष्णां पयस्विनीम्  ३६   <br>
वर्षमेकं चरेदेवं नैरन्तर्येण यो नरः   <br>
कृष्णाष्टमीव्रतं भक्त्या तस्य पुण्यफलं शृणु  ३७   <br>
सर्वपापविनिर्मुक्तः सर्वैश्वर्यसमन्वितः   <br>
वसेच्छिवपुरे नित्यं न भूयो भुवि जायते  ३८   <br>
पुण्योत्सर्वेषु सर्वेषु विषुव ग्रहणादिषु   <br>
दानोपवासहोमाद्यं अक्षयं जायते कृतम्  ३९   <br>
प्रतिमासं प्रवक्ष्यामि शिवव्रतमिहोत्तमम्   <br>
धर्मार्थकाममोक्षार्थं नरनार्यादि देहिनाम्  ४०   <br>
पुष्यमासेतु सम्प्राप्ते यः कुर्यान्नक्तभोजनम्   <br>
जितेन्द्रियः सत्यवादी शालिगोधूमगोरसैः  ४१   <br>
पक्षयोरष्टमीं यत्नाद् उपवासेन वर्तयेत्   <br>
त्रिसन्ध्यमर्चयेदीशं अग्निकार्यं च शक्तितः  ४२   <br>
भूमिशायी तु मासान्ते पौर्णमास्यां घृतादिभिः   <br>
कृत्वा स्नानं महापूजा शिवे यत्नात्प्रकल्पयेत्  ४३   <br>
नैवेद्यं यावक प्रस्थं क्षीरसिद्धं निवेदयेत्   <br>
भोजयेच्च द्विजानष्टौ शिवभक्तान्सदक्षिणम्  ४४   <br>
शिवायैवं गोमिथुनं कापिलं च निवेदयेत्   <br>
अलङ्कृत्यं सुरूपं च तस्य पुण्यफलं शृणु  ४५   <br>
सूर्यकोटि प्रतीकाशैः विमानैः सार्वकामिकैः   <br>
रुद्रकन्यासमाकीर्णैः महावृषभसंयुतैः  ४६   <br>
सङ्गीतनृत्तवाद्याधैः अप्सरोगणसेवितैः   <br>
चामरैर्धूयमानश्च स्तूयमानः सुरासुरैः  ४७   <br>
त्रिनेत्रशूलपाणिश्च शिवैश्वर्यसमन्वितः   <br>
गच्छेच्छिवपुरं रम्यं यत्रास्ते शङ्करः स्वयम्  ४८   <br>
यावत्तद्रोम सङ्ख्यानं तत्प्रसूति कुलेषु च   <br>
तावद्यूगसहस्राणि सुखी शिवपुरे वसेत्  ४९   <br>
त्रिसप्तकुलजैः सार्धं भोगान्भुङ्क्ते यथेच्छया   <br>
ज्ञानयोगं समासाद्य स तत्रैव विमुच्यते  ५०   <br>
योगाद्दुःखान्तमाप्नोति ज्ञानाद्योगः प्रवर्तते   <br>
शिवधर्मोद्भवं ज्ञानं शिवधर्मः शिवार्चनात्  ५१   <br>
इत्येष वः समाख्यातः संसारार्णव वर्तिनाम्   <br>
शिवमोक्षक्रमोपायः शिवाश्रम निषेवणम्  ५२   <br>
माघ मासे शुभे प्राप्ते यः कुर्यान्नक्तभोजनम्   <br>
कृसरं घृतसंयुक्तं भुञ्जानस्संयतेन्द्रियः  ५३   <br>
उपवासश्चतुर्दश्यां भवेदुभयपक्षयोः   <br>
शिवाय पौर्णमास्यन्ते प्रदद्याद्घृतकम्बलम्  ५४   <br>
कृष्णगोमिथुनं चात्र सुरूपं विनिवेदयेत्   <br>
शेषं कृत्वा यथोद्दिष्टं पूर्वोक्तं लभते फलम्  ५५   <br>
इन्द्रनील प्रतीकाशैः विमानैः सर्वकामिकैः   <br>
गत्वा शिवपुरं दिव्यं भोगान्भुङ्क्ते यथेप्सितान्  ५६   <br>
सम्प्राप्ते फाल्गुन मासे यः कुर्यान्नक्तभोजनम्   <br>
श्यामाकक्षीरनीवारैः जितक्रोधो जितेन्द्रियः  ५७   <br>
चतुर्दश्यामथाष्टम्यां उपवासरतो भवेत्   <br>
पौर्णमास्यां महास्नानं पञ्चगव्यघृतादिभिः  ५८   <br>
वल्मीकाग्रादिमृद्भिश्च गोमूत्रैर्गोमयादिभिः   <br>
त्वग्भिश्च क्षीरवृक्षाणां धात्र गन्धादिभिः सह  ५९   <br>
दद्याद्गोमिथुनं भक्त्या ताम्राभं परमेष्ठिने   <br>
शेषमन्यद्यथोद्दिष्टं कृत्वाप्नोति महत्फलम्  ६०   <br>
पद्मरागप्रतीकाशैः विमानैः सार्वकामिकैः   <br>
गत्वा शिवपुरं दिव्यं पूर्वोक्तं लभते फलम्  ६१   <br>
चैत्र मासे शुभे प्राप्ते यः कुर्यान्नक्तभोजनम्   <br>
पिष्टकं पयसायुक्तं भुञ्जानो विजितेन्द्रियः  ६२   <br>
दद्याद्गोमिथुनं चात्र पाटलं समलङ्कृतम्   <br>
शिवायाति सुरूपं य शेषं पूर्ववदाचरेत्  ६३   <br>
पुष्परागप्रभैर्यानैः दिव्याश्वगणसंयुतैः   <br>
यायाच्छिवपुरं दिव्यं दुष्प्रापमकृतात्मभिः  ६४   <br>
वैशाख मासे सम्प्राप्ते यः कुर्यान्नक्तभोजनम्   <br>
शाल्यन्नं क्षीरसंयुक्तं भुञ्जानः संयतेन्द्रियः  ६५   <br>
गोष्ठशायि शिवध्यायी निशायामेकवस्त्रवृत्   <br>
नियमं च यथोद्दिष्टं सर्वं सम्यक् समाचरेत्  ६६   <br>
वैशाखपौर्णमास्यां तु कृत्वा स्नानं व्रतादिभिः   <br>
शिवायालङ्कृतं श्वेतं दद्याद्गोमिथुनं शुभम्  ६७   <br>
हिमकुन्देन्दुवर्णाढ्यैः महायानैरलङ्कृतैः   <br>
सुश्वेतवृषसंयुक्तैः प्रयातीश्वर मन्दिरम्  ६८   <br>
सर्वातिशयरूपाभिः स्त्रीभिश्च परिवारतः   <br>
नीलोत्पलसुगन्धाभिः क्रीडते कालमक्षयम्  ६९   <br>
ज्येष्ठमासे शुभे प्राप्ते यः कुर्यान्नक्तभोजनम्   <br>
शाल्यन्नमम्भसाधौतं आज्यक्षीर विवर्जितम्  ७०   <br>
विरसानि तु रात्रौ स्याद् दिवा गामनुगच्छति   <br>
हितकारी गवां नित्यं अहङ्कारविवर्जितः  ७१   <br>
पौर्णमास्यां च पूर्वोक्तं कुर्यात्स्नादिकं विधिम्   <br>
देयं गोमिथुनं चैव धूम्रं रुद्रलोक महीयते!  ७२   <br>
सूर्यकोटिसम प्रख्यैः महायानैर्मनोरमैः   <br>
महासिंहनिबद्धैश्च क्रीडते कालमक्षयम्  ७३   <br>
आषाढे सुशुभे प्राप्ते यः कुर्यान्नक्तभोजनम्   <br>
फुल्लखण्डाज्य सम्मिश्रं दद्याद्भक्तं सगोरसम्  ७४   <br>
दद्याद्गोमिथुनं घोरं शिवायालङ्कृतं शुभम्   <br>
सामान्यं च विधिं सर्वं यः कुर्यात्प्राक् प्रचोदितम्  ७५   <br>
शुद्धस्फटिकं सङ्काशैः यानैः सारसवाहनैः   <br>
अणिमादि गुणैर्युक्तः शिववद्विचरेदयम्  ७६   <br>
सम्प्राप्ते श्रावणमासे यः कुर्यान्नक्तभोजनम्   <br>
क्षीरषाष्टिकभक्तेन सर्वभूतहिते रतः  ७७   <br>
श्वेताग्रपादं पौण्ड्रं च दद्याद्गोमिथुनं शिवे   <br>
सामान्यमखिलं कुर्याद् विधानं यत्प्रकीर्तितम्  ७८   <br>
सुविचित्रैर्महायानैः विचित्राश्वनियोजितैः   <br>
गत्वा शिवपुरं रम्यं पूर्वोक्तं लभते फलम्  ७९   <br>
प्राप्ते भाद्रपदे मासे यः कुर्यान्नक्तभोजनम्   <br>
हुतशेषं प्रभुञ्जानो वृक्षमूलाश्रिते दिवा  ८०   <br>
रात्रौ चायतने वासी सर्वभूतानुकम्पकः   <br>
नीलस्कन्धं वृष गां च शिवाय विनिवेदयेत्  ८१   <br>
निशाकरकरप्रख्यैः वज्रवैडूर्यशोभितैः   <br>
चक्रवाक समायुक्तैः विमानैः सार्वकामिकैः  ८२   <br>
गत्वा शिवपुरं दिव्यं अमरासुरवन्दितः   <br>
स क्रीडते महाभोगैः यावदाभूत सम्प्लवम्  ८३   <br>
प्राप्ते चाश्वयुजे मासे यः कुर्यान्नक्तभोजनम्   <br>
घृताशनं प्रभुञ्जानः प्रसन्नात्मा जितेन्द्रियः  ८४   <br>
वृषभं नीलवर्णं च उरोदेशे समानतम्   <br>
विमुच्य दद्याद्रुद्राय गामेकामप्यलङ्कृताम्  ८५   <br>
विधिशेषमशेषेण पूर्वोक्तं समुपाचरेत्   <br>
प्राणान्ते च शिवस्थानं प्रयाति शिववत्सुखी  ८६   <br>
स्वच्छमौक्तिक सङ्काशैः इन्द्रनीलोपशोभितैः   <br>
जीवं जीवकसंयुक्तैः विमानैः सार्वकामिकैः  ८७   <br>
सङ्क्रीडते महाभोगैः यावदाभूत सम्प्लवम्   <br>
प्राप्ते तु कार्तिकमासे यः कुर्यान्नक्तभोजनम्  ८८   <br>
क्षीरोदनं प्रभुञ्जानः सत्यवादी जितेन्द्रियः   <br>
दद्याद्गोमिथुनं चात्र कापिलं च ज्वलत्प्रभम्  ८९   <br>
पूर्वोक्त च विधिं कुर्याच्छिवतुल्यबलो भवेत्   <br>
कल्पानलसमप्रख्यैः महायानैर्महाबलैः  ९०   <br>
महासिंहकृताटोपैः शिववच्चेष्टते सुखी   <br>
मार्गशीर्ष शुभे मासे यः कुर्यान्नक्तभोजनम्  ९१   <br>
यवान्नं पयसायुक्तं भुञ्जानः संयतेन्द्रियः   <br>
दद्याद्गोमिथुनं दिव्यं पाण्डुरं समलङ्कृतम्  ९२   <br>
शिवाय शेषं पूर्वोक्त विधिना समुपाचरेत्   <br>
सितपद्मनिभैर्यानैः श्वेताश्ववरसंयुतैः  ९३   <br>
गत्वा शिवपुरं दिव्यं शिवतुल्यो बली भवेत्   <br>
अहिंसा सत्यमस्तेयं ब्रह्मचर्यं दमो दया  ९४   <br>
त्रिःस्नानं चाग्निहवनं भूशय्या नक्तभोजनम्   <br>
पक्षयोरुपवासेन चतुर्दश्यष्टमीषु च  ९५   <br>
इत्येवमादि क्रिया यथा सञ्चरेत शिवव्रतम्   <br>
उमामहेश्वरं नाम सदा प्रीति विवर्धनम्  ९६   <br>
अवियोगकरं शान्तं धर्मकामार्थ साधनम्   <br>
पौर्णमास्याममावास्यां चतुर्दश्यष्टमीषु च  ९७   <br>
नक्तमब्दं प्रकुर्वीत हविष्यं ब्रह्मचारिणी   <br>
उमामहेशप्रतिमां हेम्ना कृत्वा सुशोभनाम्  ९८   <br>
राजतीं वापि वर्षान्ते स्नापयित्वा घृतादिभिः   <br>
गन्धमाल्यैरलङ्कृत्य वस्त्रयुग्मैश्च शोभनैः  ९९   <br>
भक्त्या भोज्यैरशेषैश्च वितानध्वजचामरैः   <br>
भोजयेच्छिवभक्तांश्च दीनानाथांश्च तर्पयेत्  १००   <br>
शक्त्या च दक्षिणां दत्वा शिवमन्त्रै क्षमापयेत्   <br>
ताम्रकांस्यादि पात्रं वा सितवस्त्रावगुण्ठितम्  १०१   <br>
कृत्वा वायतनं मध्ये प्रतिमान्तूपकल्पयेत्   <br>
धृत्वा शिरसि तत्पात्रं वितानच्छत्रशोभितम्  १०२   <br>
ध्वजशङ्ख्यादिविभवैः शिवस्यायतनं नयेत्   <br>
लिङ्गमूर्तेर्महेशस्य व्रतस्यान्ते निवेदयेत्  १०३   <br>
वेद्यन्ते स्थापयेत्पात्रमुपशोभा समन्वितम्   <br>
पश्चात्प्रदक्षिणीकृत्य प्रणिपत्य क्षमापयेत्  १०४   <br>
समाप्य तद्व्रतं पुण्यं शृणु सा यत्फलं लभेत्   <br>
सूर्यकोटिप्रतीकाशैः विमानै सार्वकामिकैः  १०५   <br>
यथेष्टमैश्वरे लोके रुद्रैः सार्धं प्रमोदते   <br>
कल्पकोटिसहस्राणि कल्पकोटिशतानि च  १०६   <br>
तदन्ते सा महाभागो विष्णुलोके महीयते   <br>
ततः कर्मावशेषेण सर्वकाम समन्वितम्  १०७   <br>
ब्रह्मलोकं समासाद्य परं सुखमवाप्नुयात्   <br>
ब्रह्मलोकात्परिभ्रष्टा श्रीमती परिपूजिता  १०८   <br>
प्राजापत्यमवाप्नोति लोकपाल नमस्कृता   <br>
भोगांश्च रुचिरान्भुंक्त्वा सोमलोके महीयते  १०९   <br>
सोमलोकादैन्द्रलोकं आसाद्येन्द्रपदं लभेत्   <br>
ऐन्द्रलोकाच्च गान्धर्वं लोकं प्राप्य प्रमोदते  ११०   <br>
गन्धर्वराजपतिना सार्धं भोगे वसेच्चिरम्   <br>
महारत्नप्रभादीप्तैः उपशोभितमद्भुतम्  १११   <br>
यक्षलोकमनुप्राप्य यथाकामं प्रमोदते   <br>
सालोकालोकपर्यन्ते सर्वस्मिन्क्षितिमण्डले  ११२   <br>
यत्र क्वचित्सुखं दिव्यं तदशेषमवाप्नुयात्   <br>
एवं सर्वेषु लोकेषु भोगान्भुक्त्वा यथेप्सितान्  ११३   <br>
क्रमादागत्य लोकेऽस्मिन्राजापतिमवाप्नुयात्   <br>
युवानं रूपसम्पन्नं अशेषपृथिवीपतिम्  ११४   <br>
धर्मार्थकाममोक्षं शिवभक्तं दृढव्रतम्   <br>
ततोऽसौ कर्मशेषेण भवतीश्वरभाविता  ११५   <br>
स्वकर्मवासनायोगात्पुनः प्रारभते शुभम्   <br>
शुभाच्च पुनरप्येवं लोकान्याति सहस्रशः  ११६   <br>
यावदाप्नोति निर्वेदं तावद्भ्रमति कर्मणा   <br>
निर्वेदाच्चैव वैराग्यं वैराग्याञ्ज्ञान सम्भवः  ११७   <br>
ज्ञानात्प्रवर्तते योगो योगाद्दुःखान्तमाप्नुयात्   <br>
उमामहेश्वरं नाम व्रतमीश्वरभाषितम्  ११८   <br>
कारुण्यात्सर्वनारीणां नराणां च विशेषतः   <br>
तस्मात्सर्वप्रयत्नेन ह्युमामाहेश्वरं व्रतम्  ११९   <br>
कर्तव्यं नरनारीभिः दुखस्यान्तमवाप्नुयुः   <br>
उमादेवीप्रियार्थं तु तुष्टे नैवान्तरात्मना  १२०   <br>
अष्टम्याञ्च चतुर्दश्यां नियतब्रह्मचारिणी   <br>
वर्षमेकं तु भुञ्जीत महापुण्यजिगीषया  १२१   <br>
वर्षान्ते प्रतिमां कृत्वा पूर्ववद्विधिमाचरेत्   <br>
स्नानाद्यन्तं व्रतं प्राप्त्वा पूर्वोक्तं लभते फलम्  १२२   <br>
जाम्बूनदमयैर्यानैः चतुर्द्वारैरलङ्कृतैः   <br>
गत्वा शिवपुरं दिव्यं अशेषं भोगमाप्नुयात्  १२३   <br>
शिवादि सर्वलोकेषु भोगान्भुक्त्वा यथेच्छया   <br>
क्रमादागत्य लोकेऽस्मिन् राजानां पतिमाप्नुयात्  १२४   <br>
या नार्युपवसेदेकं अब्दं कृष्णचतुर्दशी   <br>
वर्षान्ते प्रतिमां कृत्वा शालिपिष्टमयीं शुभाम्  १२५   <br>
पीतानुलेपनैर्माल्यैः पीतवस्त्रैश्च पूजयेत्   <br>
पूर्वोक्तमखिलं कृत्वा शिवाय विनिवेदयेत्  १२६   <br>
सप्तभौमैर्महायानैः तप्तचामीकरप्रभैः   <br>
युगकोटिशतं साग्रं शिवलोके महीयते  १२७   <br>
शिवादि सर्वलोकेषु भुक्त्वा भोगान्यथेप्सितान्   <br>
क्रमादागत्य लोकेऽस्मिन्यथेष्टं पतिमाप्नुयात्  १२८   <br>
याऽमावास्यां निराहारा भवेदब्दमतन्द्रिता   <br>
शूलपिष्टमयं कृत्वा वर्षान्ते तु निवेदयेत्  १२९   <br>
शिवाय राजतं पद्मं अस्वर्णकरकृतकर्णकम्   <br>
भक्त्या विन्यस्य तन्मूर्ध्नि शेषं पूर्ववदाचरेत्  १३०   <br>
कामतोऽपि कृतं पापं भ्रूणहत्यादि यद्भवेत्   <br>
तत्सर्वं शूलमानेनच्छिद्यान्नारी न संशयः  १३१   <br>
महापद्मविमानेन नानानारी समन्विता   <br>
युगकोटिशतं साग्रं शिवलोके महीयते  १३२   <br>
शिवादि सर्वलोकेषु भुक्त्वाभोगान्यथेप्सितान्   <br>
इमं लोकं क्रमात्प्राप्य यथेष्टं पतिमाप्नुयात्  १३३   <br>
पौर्णमास्याममावास्यां अब्दमेकं दृढव्रता   <br>
वर्षान्ते सर्वगन्धाढ्यं प्रतिमाविनिवेदयेत्  १३४   <br>
सुपवित्रैर्महायानैः दिव्यगन्धवहैः शुभैः   <br>
वर्षकोटिशतं दिव्यं शिवलोके महीयते  १३५   <br>
यथेष्टमैश्वरे लोके भुक्त्वा भोगानशेषतः   <br>
क्रमादागत्य लोकेऽस्मिन्राजानं पतिमाप्नुयात्  १३६   <br>
सम्प्राप्ते कार्तिकमासे एकभुक्तेन वर्तयेत्   <br>
क्षमाऽहिंसादिनियमैः संसक्ता ब्रह्मचारिणी  १३७   <br>
गुडाज्यमिश्रं पिण्याकं मासेन विनिवेदयेत्   <br>
अष्टम्याञ्च चतुर्दश्यां उपवासरतो भवेत्  १३८   <br>
इन्द्रनीलप्रतीकाशैः विमानैः सार्वकामिकैः   <br>
वर्षायुतशतं साग्रं शिवलोके महीयते  १३९   <br>
यथावत्सर्वलोकेषु भोगानासाद्य धर्मतः   <br>
क्रमादागत्य लोकेऽस्मिन् यथेष्टं पतिमाप्नुयात्  १४०   <br>
इत्येवं सर्वलोकेषु विधिस्तुल्यः प्रकीर्तितः   <br>
एकभुक्तोपवासस्य फलं च सदृशं भवेत्  १४१   <br>
क्षमा सत्यं दया दानं शौचमिन्द्रयनिग्रहः   <br>
शिवपूजाग्निहोमश्च सन्तोषास्तेयभावना  १४२   <br>
सर्वव्रतेषु यद्धर्मः सामान्यो दशधा स्मृतः   <br>
विशेषमपि वक्ष्यामि प्रतिमासं व्रतं प्रति  १४३   <br>
मार्गशीर्षे शुभेमासे वृषं पिष्टविनिर्मितम्   <br>
गन्धमाल्यैरलङ्कृत्य शिवाय विनिवेदयेत्  १४४   <br>
वृषयुक्तैर्महायानैः आरोहण सुशोभितैः   <br>
वर्षायुतशतं साग्रं शिवलोके महीयते  १४५   <br>
सर्वदेव निकायेषु सम्प्राप्य सुखमुत्तमम्   <br>
क्रमादागत्य लोकेऽस्मिन् राजानं पतिमाप्नुयात्  १४६   <br>
पुष्ये मासे शुभे प्राप्ते शूलं कृत्वा पिनाकिने   <br>
गन्धपुष्पैरलङ्कृत्य शिवाय विनिवेदयेत्  १४७   <br>
ताम्रकांस्यादिपात्रे वा दत्त्वा दद्यात्पिनाकिने   <br>
महापुष्पकयानेन दिव्यगन्धप्रवाहिना   <br>
वर्षायुतशतं दिव्यं रुद्रलोके महीयते  १४८   <br>
भुक्त्वा तु विपुलान्भोगान् अशेषपुर सम्भवान्   <br>
सम्प्राप्यैव क्रमाल्लोके यथेष्टं पतिमाप्नुयात्  १४९   <br>
रथञ्चाश्वयुतं माघे दीपमाला प्रशोभितम्   <br>
पैष्ट लिङ्गसमायुक्तं शिवायतनमानयेत्  १५०   <br>
महारथोपमैर्यानैः श्वेताश्वरथसंयुतैः   <br>
वर्षायुतं शतं साग्रं शिवलोके महीयते  १५१   <br>
अनुभूयातुलान्भोगान् अशेषपुर सम्भवान्   <br>
क्रमादागत्य लोकेऽस्मिन् राजानं पतिमाप्नुयात्  १५२   <br>
फाल्गुने प्रतिमां पैष्टीं कृत्वा रूपसमन्विताम्   <br>
गन्धमाल्यैरलङ्कृत्य स्थापयेदीश्वरालये  १५३   <br>
यानैरप्रतिमैर्दिव्यैः गीतवादित्र सङ्कुलैः   <br>
वर्षायुतशतं साग्रं रुद्रलोके महीयते  १५४   <br>
सर्वामरनिकायेषु प्राप्य भोगान्सुदुर्लभान्   <br>
सम्प्राप्यैवं क्रमाल्लोके यथेष्टं पतिमाप्नुयात्  १५५   <br>
चैत्रे भवकुमारं च कृत्वा पैष्टमलङ्कृतम्   <br>
स्थाप्य पात्रे यथोक्ते च आनयेच्छिवमन्दिरे  १५६   <br>
शरदिन्दुप्रतीकाशैः विमानैः सार्वकामिकैः   <br>
वर्षकोटिशतं साग्रं शिवलोके महीयते  १५७   <br>
कर्मक्षयादिहागत्य पुत्रपौत्र समन्विता   <br>
अभीष्टं पतिमासाद्य लभेद्भोगान्सुदुर्लभान्  १५८   <br>
तण्डुलाढकपिष्टेन कृत्वा कैलासपर्वतम्   <br>
ईश्वरोमासमायुक्तं सर्वधातु विभूषितम्  १५९   <br>
स्थाप्य पात्रे यथोक्ते च आनयेच्छिमन्दिरे   <br>
शरदिन्दुप्रतीकाशैः विमानैः सार्वकामिकैः  १६०   <br>
कन्दरैर्विविधैश्चित्रेः लवणप्रस्थ संयुतैः   <br>
सर्वरत्नसमायुक्तं स्थापयेदीश्वरालये  १६१   <br>
कैलासव्रतमित्येतद् वैशाखे या समाचरेत्   <br>
कैलासकोमलैर्यानैः शिवलोके महीयते  १६२   <br>
शिवादि सर्वलोकेषु भुक्त्वा भोगानशेषतः   <br>
क्रमादागत्य लोकेऽस्मिन् राजानं पतिमाप्नुयात्  १६३   <br>
लिङ्गं पिष्टमयं कृत्वा ज्यैष्ठे मासे सवेदिकम्   <br>
भक्त्या सम्पूज्य गन्धाद्यैः वस्त्रयुग्मेन वेष्टयेत्  १६४   <br>
उपशोभाविशेषेण तत्र जागरमाचरेत्   <br>
प्रभाते ध्वजशङ्खाद्यैः शिवाय विनिवेदयेत्  १६५   <br>
शुद्धस्फटिक सङ्काशैः विमानैः सार्वकामिकैः   <br>
वर्षकोटिशतं साग्रं शिवलोके महीयते  १६६   <br>
भुक्त्वा भोगान्यथाकामं अशेषपुर सम्भवान्   <br>
क्रीडा विशेषभावैश्च मोदते शङ्करालये  १६७   <br>
क्रमादागत्य लोकेऽस्मिन् राजानं पतिमाप्नुयात्    <br>
गृहं पिष्टमयं कृत्वाह्याषाढे सप्तभौमिकम्  १६८   <br>
सर्व बीजरसैश्चापि सम्पूर्णं शुभलक्षणम्   <br>
गृहोपकरणैर्युक्तं मुसलोदूखलादिभिः  १६९   <br>
सर्वधान्यसमायुक्तं सर्वमण्डनभूषितम्   <br>
सर्वधातुसमाकीर्णं सर्वरत्नोपशोभितम्  १७०   <br>
सर्वरत्नादिगोश्वाद्यैः दासीशय्याद्यलङ्कृतम्   <br>
एतैः पिष्टमयैः सर्वैः सुदीपाद्युपशोभितम्  १७१   <br>
सर्वभक्षसमाकीर्णं गन्धमाल्यैरलङ्कृतम्   <br>
श्वेतरक्तासितैः पीतैः ध्वजवस्त्रोपशोभितम्  १७२   <br>
चतुर्विधेन चरुणा संयुतं सर्षपैस्तथा   <br>
आषाढे पौर्णमास्यां तु गृहे स्थाप्य शिवाग्रतः  १७३   <br>
सर्वोकरणोपेतं प्रणिपत्य निवेदयेत्   <br>
सप्तभूमैर्महायानैः सर्वभोगसमन्वितैः  १७४   <br>
वर्षकोटिशतं साग्रं शिवलोकं महीयते   <br>
भुक्त्वातु विपुलान्भोगान्सर्वलोकेष्वनुक्रमात्  १७५   <br>
प्राप्नोति सर्वभोगाढ्यं सप्तभौमं गृहं लभेत्   <br>
सर्वधातु समाकीर्णं विचित्रध्वजशोभितम्  १७६   <br>
निवेदयीत शर्वाय श्रावणे तिलपर्वतम्   <br>
स्वच्छेन्द्रनीलसङ्काशैः यानैरप्रतिमैः शुभैः  १७७   <br>
वर्षकोटिशतं दिव्यं शिवलोके महीयते   <br>
भुक्त्वातु सकलान्भोगान् सर्वलोकेष्वनुक्रमात्  १७८   <br>
क्रमाल्लोकमिमं प्राप्यं राजानं पतिमाप्नुयात्   <br>
कृत्वा भाद्रपदे मासे विपुलं धान्यपर्वतम्  १७९   <br>
सुवर्णवस्त्रसंयुक्तं शिवाय विनिवेदयेत्   <br>
सुविचित्रैर्महायानैः वरभोगसमन्वितैः  १८०   <br>
वर्षकोटिशतं साग्रं शिवलोके महीयते   <br>
रुद्रलोकादिलोकेषु भुक्त्वा भोगान्यथेप्सितान्  १८१   <br>
सम्प्राप्ताऽस्मिन् क्रमाल्लोके राजानं पतिमाप्नुयात्   <br>
सर्वधान्यसमायुक्तं सर्वबीजसमन्वितम्  १८२   <br>
सर्वधातुसमायुक्तं सर्वरत्नोपशोभितम्   <br>
शृङ्गैश्चतुर्भिः संयुक्तं वितानच्छत्रशोभितम्  १८३   <br>
गन्धमाल्यैश्च पुष्पैश्च प्रदीपैश्चोपशोभितम्   <br>
विविधैर्गीतनृत्तैश्च शङ्खवीणादिभिस्तथा  १८४   <br>
ब्रह्मघोषैस्तथा पुण्यैः मङ्गलैश्च निषेवितम्   <br>
अष्टभिश्च ध्वजैर्युक्तं वितानच्छत्रशोभितम्  १८५   <br>
नगेन्द्रं मेरुनामानं त्रैलोक्याधारमुत्तमम्   <br>
तस्य मूर्ध्नि शिवं कुर्यात् सर्वदेवसमन्वितम्  १८६   <br>
दैत्यगन्धर्वसिद्धाद्यान् यक्षभूतगनांस्तथा   <br>
विद्याधराप्सरोनागान् ऋषींश्चापि विशेषतः  १८७   <br>
शालिपिष्टमयं सर्वं रूपं कृत्वा विचक्षणः   <br>
देयस्य  दक्षिणे हस्ते शूलं त्रिदशपूजितम्  १८८   <br>
एवं सर्वेषु देवेषु कुर्यादस्त्राण्यनुक्रमात्   <br>
शिवस्य महतीं पूजां कृत्वा चित्रसमन्विताम्  १८९   <br>
पूजयेत्सर्वदेवांश्च दशदिक्षु बलिं हरेत्   <br>
विप्रांश्च भोजयेत्पश्चाच्छिवभक्तान्सदक्षिणम्  १९०   <br>
दीक्षितान्व्रतिनश्चैव अनुगम्य च सायुगान्   <br>
आचार्यानुगतान्सर्वान् सार्धं मेरुमुपस्थितान्  १९१   <br>
सर्वालङ्कारसंयुक्तं यथाविभवकल्पितम्   <br>
निवेदयीत रुद्राय कार्तिके नगमुत्तमम्  १९२   <br>
यः कुर्यात्सकृदप्येवं तस्याः पुण्यफलं शृणु   <br>
देवतुल्यगणो भूत्वा गुणरूपसमन्वितः   <br>
शिववद्विचरेन्नित्यं निश्चलं भुवनं सदा   <br>
सर्वागमेषु यत्पुण्यं मुनिभिः कथितं पुरा  १९३   <br>
तत्सर्वं कोटिगुणितं प्राप्नुयात्सा न संशयः   <br>
महारत्नप्रभैर्यानैः सर्वकामसमन्वितैः  १९४   <br>
गीतनृत्तादिभिर्वाद्यैः अप्सरोगणशोभितैः   <br>
सूर्यकोटिसम्प्रख्यैः विमानैर्मेरुसन्निभैः  १९५   <br>
नरनारीगणाकीर्णैः दिव्यगन्धोपशोभितैः   <br>
देवदानवगन्धर्वैस्तूयमाना नराधिपैः  १९६   <br>
स्वच्छन्दा सर्वगाभूत्वा प्रयातीश्वरमन्दिरम्   <br>
कल्पकोटिशतं दिव्यं मोदते सा महातपाः  १९७   <br>
एवं सर्वेषु लोकेषु भुक्त्वा भोगान्यथेप्सितान्   <br>
पुण्यक्षयादिहागम्य राजानं पतिमाप्नुयात्  १९८   <br>
सुरूपा सुभगा नित्यं भवेदीश्वरभाविता   <br>
यद्यत्कामं समुद्दिश्य नरनारी नपुंसकाः  १९९   <br>
पूजयन्ति शिवं भक्त्या तत्तदेवाशु जायते    <br>
मृण्मयं दारुजं शैलं ऐष्टकं वा सुकल्पितम्  २००   <br>
कृत्वा गृहं मठं वापि यथा विभवविस्तरम्   <br>
सर्वोपकरणोपेतं सर्वधान्य प्रपूरितम्  २०१   <br>
शिवाय तद्गृहं दत्वा सर्वान्कामानवाप्नुयात्   <br>
कृत्वैकभुक्तं हेमन्ते मासमेकं सुयन्त्रितः  २०२   <br>
मासान्ते च रथं कुर्यात् चित्रवस्त्रोपशोभितम्   <br>
श्वेतैश्चतुर्भिः संयुक्तं वृषभैः समल्ङ्कृतम्  २०३   <br>
शोभितं ध्वजदीपाद्यैः छत्रचामरदर्पणैः   <br>
तण्डुलाढकपिष्टेन लिङ्गं कृत्वा सवेदिकम्  २०४   <br>
विन्यस्य रथमध्ये तु पूजयेत्कृतलक्षणम्   <br>
तद्रात्रौ राजमार्गेण शङ्खभेर्य्यादि निःस्वनैः  २०५   <br>
भ्रामयित्वा शनैः पश्चाच्छिवायतनमानयेत्   <br>
तत्र जागरपूजाभिः प्रदीपाद्युपशोभितैः  २०६   <br>
प्रेक्षणीयै प्रदानैश्च क्षपयित्वा शनैर्निशाम्   <br>
प्रभाते स्नपनं कृत्वा तद्भक्तानां च भोजनम्  २०७   <br>
दीनान्धकृपणानां च यथाशक्त्या च दक्षिणाम्   <br>
रथं शोभासमायुक्तं शिवाय विनिवेदयेत्  २०८   <br>
भुक्त्वा च बान्धवैः सार्धं प्रणम्येशं गृहं व्रजेत्   <br>
सर्व्वव्रतानां प्रवरं अस्मिन्धर्मः समाप्यते  २०९   <br>
व्रतं शिवनाथं नाम सर्वकामार्थ साधकम्   <br>
सर्वभूतेषु यत्पुण्यं सर्वयज्ञेषु यत्फलम्  २१०   <br>
तत्सर्वं शिवनार्थेनैव तत्पुण्यफलभाग्भवेत्   <br>
सूर्यायुत प्रतीकाशैः विमानैः सार्वकामिकैः  २११   <br>
त्रिसप्तकुलमुद्धृत्य शिवलोके महीयते   <br>
भुक्त्वा तु विपुलान्भोगान्सर्वलोकेष्वनुक्रमात्  २१२   <br>
कल्पकोट्युतं साग्रं तस्यान्ते स महीपतिः   <br>
सुरूपा सुगुणं चैव सर्वभोगसमन्वितम्  २१३   <br>
लभते कुलजं शुद्धं पतिं सा सर्वमानयेत्   <br>
पञ्च तुलीसमायुक्तां मृद्वीखट्वां सुकल्पिताम्  २१४   <br>
सर्वोपकरणोपेतां शिवशय्यां प्रकल्पयेत्   <br>
शिवं देवीसमायुक्तं पैष्टमस्यां निवेदयेत्  २१५   <br>
शिवज्ञानार्थ तत्त्वज्ञं आचार्यं विनयान्वितम्   <br>
सम्पूज्य गन्धपुष्पाद्यैः वस्त्रालङ्कारचामरैः  २१६   <br>
भक्ष्यभोज्यैरशेषैश्च ततः शय्यां निवेदयेत्   <br>
तन्तलेवस्त्रतन्तूनां परिसङ्ख्या तु यावती  २१७   <br>
तावद्वर्षसहस्राणि रुद्रलोके महीयते   <br>
शिवादि सर्वलोकेषु भुक्त्वा भोगानशेषतः  २१८   <br>
क्रमादागत्य लोकेऽस्मिन् सिंहासनपतिर्भवेत्   <br>
दश गावो वृषश्चैको वृषभैकादशी स्मृता  २१९   <br>
शिवाय विनिवेद्यैवं अवधारय तत्फलम्   <br>
रुद्रैकादशतुल्याढ्यो बलभोगादिभिर्गुणैः  २२०   <br>
शिवादि सर्वलोकेषु यथेष्टं मोदते सुखी   <br>
कल्पकोटिसहस्राणि कल्पकोटिशतानि च  २२१   <br>
भुक्त्वा तु विपुलान्भोगान् अशेष कुलजैः सह   <br>
तदन्ते ज्ञानमासाद्य प्रसादात्परमेष्ठिनः  २२२   <br>
विमुच्य मोहकलिलं स्वातन्त्र्यवावतिष्ठति   <br>
सवृषं गोशतं दद्यात् शिवायातीव शोभनम्  २२३   <br>
त्रिसप्तकुलजैः सार्धं शृणु यत्फलमाप्नुयात्   <br>
सूर्यकोटिप्रतीकाशैः सर्वकाम समन्वितैः  २२४   <br>
महायानैरसङ्ख्यातैः अमरासुरपूजितः   <br>
शतरुद्रबलोपेतो वीरभद्र ईवापरः  २२५   <br>
गत्वा शिवपुरं दिव्यं अशेषाधिपतिर्भवेत्   <br>
भुक्त्वा तु विपुलान्भोगान् प्रलये समुपस्थिते  २२६   <br>
मोहकञ्चुकमुत्सृज्य स कैवल्यमवाप्नुयात्   <br>
सर्वज्ञः परमः शुद्धः सामान्येव व्यवस्थितः  २२७   <br>
शिववत्परिपूर्णश्च शिववत्पतिरव्ययः   <br>
यो दद्यादुभयमुखीं शिवायातीव शोभनम्  २२८   <br>
सप्तद्वीपां क्षितिं दत्वा यत्पुण्यं तदवाप्नुयात्   <br>
पादद्वयं शिरोर्धं च यदा वत्सो विनिर्गतः  २२९   <br>
तदादौ पृथिवी ज्ञेया तद्दातास्यान्महीप्रदः   <br>
इति शिवधर्मपुराणे व्रतोपवासगोप्रदानाध्यायो नाम दशमोऽध्यायः  १०   <br>
   <br>
<a name="chapter11">श्री नन्दिकेश्वर उवाच </a>   <br>
सर्वेषामेव वर्णानां शिवाश्रमनिषेविणाम्   <br>
शिवधर्माः शिवेनोक्तो धर्मकामार्थमुक्तये  १   <br>
ब्राह्मणः क्षत्रियो वैश्यः स्त्रीशूद्रो वा शिवाश्रमी   <br>
ब्रह्मचारी गृहस्थो वा वानप्रस्थोऽथ भिक्षुकः  २   <br>
स्वाश्रमादुत्तरे कुर्यात् पुष्पारामं सुशोभनम्   <br>
आग्नेय्यामग्न्यगारं च ऐशान्यामीश्वरालयम्  ३   <br>
प्रदेशासंभवे कुर्यात् यत्र स्यात्सम्भवो भुवः   <br>
शिवस्य दक्षिणे कुर्यात् तद्भक्ताभ्यागतालयम्  ४   <br>
नैरृत्यां च समिद्देशं वारुण्यामुदकाश्रयम्   <br>
वायव्यां धान्यदेशं वै कौबेर्यां भाण्डगूढकम्  ५   <br>
त्रिसंध्यमर्चयेदीशं अग्निकार्यं च शक्तितः   <br>
एककालं त्रिकालं वा पूजयेच्छक्तितः शिवम्  ६   <br>
असम्पूज्य शिवं मोहात् न भुञ्जीत कदाचन   <br>
एष धर्मः परो ज्ञेयः शेषो भवतु वा न वा  ७   <br>
कार्यातिपातसंरोधाद्राष्ट्रविभ्रमणादिषु   <br>
मनसा पूजयेद्भक्त्या वाचिकैर्वा जपादिभिः  ८   <br>
शिवाश्रमाश्रितैः पूजा कर्तव्या भक्तितः सदा   <br>
मनसा पूजयेद्योगी पुष्पैर्वारण्यसंभवैः  ९   <br>
शिवार्थं पुष्पहिंसार्या न भवेत्तु स हिंसकः   <br>
यद्यल्पमपि चात्मार्थं हिंसते हिंसकस्तथा  १०   <br>
शिवार्चनपरो नित्यं तद्भक्तातिथिपूजकः   <br>
पर्वमैथुनवर्जी स्याद् धीमांच्छिवगृहाश्रमी  ११   <br>
देवाग्न्यतिथिभैक्षार्थं पचेन्नैवार्थकारणात्   <br>
आत्मार्थं यः पचेन्मोहात् नरकार्थं स जीवति  १२   <br>
देवार्थं पचनं येषां सन्तानार्थं च मैथुनम्   <br>
स्वर्गार्थं जीवितं तेषां नरकार्थं विपर्यये  १३   <br>
शिवाग्निगुरुपूजाभिः पापैरेतैर्न लिप्यते   <br>
अन्यैश्च पातकैर्घोरैः तस्मात्सम्पूजयेत्त्रयम्  १४   <br>
वित्ततृतीयभागेन प्रकुर्वीत शिवार्चनम्   <br>
कुर्वीत वा तदर्धेन यतोऽनित्यं हि जीवितम्  १५   <br>
न्यायेनोपार्जयेद्वित्तं अन्यायं परिवर्जयेत्   <br>
अन्यायेनार्जितैर्द्रव्यैः नरकार्थं स जीवति  १६   <br>
यः शिवब्रह्मचारी स्यात् स शिवार्चाग्नितत्परः   <br>
भवेज्जितेन्द्रियः शान्तो नैष्ठिको भौतिकोऽपि वा  १७   <br>
सर्वरोगविनिर्मुक्तः कन्दमूलफलाशनः   <br>
शिववैस्वानसो ज्ञेयः शिवार्चनपरो भवेत्  १८   <br>
निवृत्तः सर्वरागेभ्यः शिवध्यानरतः सदा   <br>
ज्ञेयः शिवयतीन्द्रोऽयं भस्मनिष्ठो जितेन्द्रियः  १९   <br>
रुद्राक्षकंकणं हस्ते जटैका चैव मस्तके   <br>
लिङ्गं शिवाश्रमस्थानां भस्मना च त्रिपुण्ड्रकम्  २०   <br>
शिरसा धारयेत्कोटिं कर्णयोश्च सहस्रकम्   <br>
शतकोटिगलेबद्धं सहस्रं बाहुमध्यतः  २१   <br>
अप्रमाणफलं हस्ते रुद्राक्षस्य तु धारणात्   <br>
उच्छिष्टो वापि कण्ठेन युक्तो वा सर्वपातकैः  २२   <br>
हरन्ति सर्वपापाश्च रुद्राक्षस्पर्शनेन तु   <br>
रुद्राक्षकण्ठमाश्रित्य श्वानोऽपि क्रियते यदि  २३   <br>
सोऽपि रुद्रत्वमाप्नोति किं पुनर्मानबादयः   <br>
हस्ते मूर्ध्न्युपवीते वा रुद्राक्षं धारयेत यः  २४   <br>
आगम्य सर्वसत्वानां रुद्रलोकं स गच्छति   <br>
रुद्रभक्तैः सदा धार्या रुद्रसंख्या जटाःशुभाः २५   <br>
ध्वंसनि सर्वदुःखानां ताभी रुद्रत्वमाप्नुयात्   <br>
सितेन भस्मना कुर्यात् त्रिसन्ध्यं यस्त्रिपुण्ड्रकम्  २६   <br>
सर्वपापविनिर्मुक्तः शिवलोके महीयते   <br>
रुद्राग्नेर्यत्परं वीर्यं तद्भस्म परिकीर्तितम्  २७   <br>
ध्वंसनं सर्वदुःखानां सर्वपापविशोधनम्   <br>
योगी सर्वदुःखानां आपादतलमस्तकम्  २८   <br>
त्रिसंध्यमाचरेन्नित्यं आशु योगमवाप्नुयात्   <br>
यः स्नानमाचरेन्नित्यं आग्नेयं संयतेन्द्रियः  २९   <br>
कुलैकविंशमुत्तार्य स गच्छेत्परमां गतिम्   <br>
भस्मस्नानं जलस्नानाद् असंख्येयगुणाधिकम्  ३०   <br>
तस्माद्वारुणमुत्सृज्य स्नानमाग्नेयमाचरेत्   <br>
सर्वतीर्थेषु यत्पुण्यं सर्वयज्ञेषु यत्फलम्  ३१   <br>
तत्फलं लभते सर्वं भस्मस्नानान्न संशयः   <br>
महापातकयुक्तो वा युक्तो वा सर्वपातकैः  ३२   <br>
भस्मस्नानं निषेवेत मुच्यते सर्वपातकैः   <br>
भस्मस्नानात्परं स्नानं पवित्रं नैव विद्यते  ३३   <br>
इत्युक्त्वा मुनिदेवेभ्यः स्नातोऽनेन शिवःस्वयम्   <br>
ततःप्रभृति ब्रह्माद्या मुनयश्च शिवार्थिनः  ३४   <br>
सर्वपर्वसु यत्नेन भस्मस्नानं प्रचक्रिरे   <br>
तस्मादेतच्छिवस्नानं आग्नेयं यः समाचरेत्  ३५   <br>
अनेनैव शरीरेण स रुद्रो नात्र संशयः   <br>
दुःशीलयुक्तो वा यो वा को वाऽप्यलक्षणम्  ३६   <br>
भूतिशासनसंयुक्तः स पूज्ये राजपुत्रवत्   <br>
गुणवत्पात्रपूजायां तस्य शासनपूजनन्  ३७   <br>
शासनं पूजयेत्तस्माद् अविचारं शिवाज्ञया   <br>
शिवाज्ञापूजनात्साक्षात् शिवो भवति पूजितः  ३८   <br>
अविकल्पमतिस्तस्मात् पूजयेच्छिवशासनम्   <br>
सोऽपि यां गतिमाप्नोति न तां यज्ञशतैरपि  ३९    <br>
आचमेत्तोय विधिना निर्लेपः शिवभस्मना   <br>
गन्धलेपशिवुध्यर्थं नित्यमद्भिरुपस्पृशेत्  ४०   <br>
गन्धलेपविहीनोऽपि भावतुष्टो विशुद्ध्यति    <br>
भावशुद्ध्या भवेच्छुद्धिः शुद्धभावस्ततो भवेत्  ४१   <br>
भस्मस्नानेन यत्पूर्वं पापमामरणान्तिकम्   <br>
जन्मान्तरकृतं यत्तद् दहत्यग्निरिवेन्धनम्  ४२   <br>
स्नानं वारुणमाग्नेयं दिव्यं वायव्यमानसे   <br>
पञ्चस्नानानि विप्राणां विहितानि विशुद्धये  ४३   <br>
वारुणं वारिणां स्नानं आग्नेयं भस्मना भवेत्   <br>
वृष्ट्या सातपया दिव्यं वायव्यं रजसा गवाम्  ४४   <br>
मानसं ध्यानमात्रेण विहितं शिवयोगिनाम्   <br>
उदकुम्भसहस्रेण मृदाढकशतेन वा  ४५   <br>
अपि वर्षसहस्रेण भावदुष्टो न शुद्ध्यति   <br>
भावपूतं चरेच्छौचं वस्त्रपूतं जलं पिबेत्  ४६   <br>
दृष्टिपूतं न्यसेत्पादं सत्यपूतं वचो वदेत्   <br>
जटाकलापधारी स्यात् पक्षे वा वपनं भवेत्  ४७   <br>
यदेव पुण्यं यज्ञेन तत्पुण्यं वपनाद्भवेत्    <br>
जटी मुण्डी शिखी वापि भिक्षाशी विगतस्पृहः  ४८   <br>
मौनी भूतानुकम्पश्च यतिः शान्तमनाश्चरेत्     <br>
माधूकरीं चरेद्वृत्तिं एकान्नं परिवर्जयेत्  ४९   <br>
उपवासात्परं भैक्षं एकान्नं गृहिणाऽऽहृतम्   <br>
यः सर्वसङ्गनिर्मुक्तः शिवः शिवपरायणः  ५०   <br>
सोऽपीह वपनं कृत्वा योगीन्द्रानुचरो भवेत्   <br>
वसेदायतने नित्यं सगणः शिवधार्मिकः  ५१   <br>
योगिनामन्नदानेन योगस्थानमवाप्नुयात्   <br>
पुष्पारामैककर्तात्मा पुष्पवाटी क्रियापरः  ५२   <br>
त्रिस्नानपूजा संयुक्तः कौपीनाच्छादनः सदा   <br>
योगिनां भक्तियोगेन योगस्थानमवाप्नुयात्  ५३   <br>
शिवध्यानपरः शान्तः शिवधर्मपरायणः   <br>
सर्व एवाश्नमा ज्ञेयाः शिवधर्माः शिवाश्रमाः  ५४   <br>
महाव्रताष्टकं कार्यंईशानोक्तं शिवार्थिभिः   <br>
सर्वव्रतानां प्रवरं अस्मिन्धर्मः समाप्यते  ५५   <br>
शिवे भक्तिः शिवे शान्तिः अहिंसा सर्वदा शमः   <br>
सन्तोषः सत्यमस्तेयं ब्रह्मचर्यं तथाष्टकम्  ५६   <br>
यथा सम्भवपूजाभिः कर्मणा मनसा गिरा   <br>
शिवेभक्तिः सदा कार्यो तद्वच्च शिवयोगिषु  ५७   <br>
स्वदेहान्निर्विशेषेण शिवभक्तांश्च पालयेत्   <br>
भयदारिद्र्य रोगेभ्यः तेषां कुर्यात्प्रियाणि च  ५८   <br>
शिवस्य परिपूर्णस्य किं नाम क्रियते जनैः   <br>
यत्कृतं शिवभक्तानां तत्कृतं च शिवे भवेत्  ५९   <br>
सदूरमपि गन्तव्यं यत्र माहेश्वरो जनः   <br>
प्रयत्नेनापि द्रष्टव्यं तत्र सन्निहितो हरः  ६०   <br>
माहेश्वरस्य भक्तस्य शिवार्चनरतस्य च   <br>
पूजां कृत्वा यथान्यायं अश्वमेधफलं भवेत्  ६१   <br>
नित्यं शिवकथा सक्तो नित्यं शिवपरायणः   <br>
अर्चयित्वा यथान्यायं गाणपत्यमवाप्नुयात्  ६२   <br>
शिवाश्रमगतान्भक्त्या शिवभक्तान्प्रपूजयेत्   <br>
स्वागतासनपाद्यार्घ्यमधुपर्कादिभोजनैः  ६३   <br>
पूजयित्वा यथान्यायं यः कुर्यादभिवादनम्   <br>
दशवर्षसहस्राणि रुद्रलोके महीयते  ६४   <br>
प्राप्ताय शिवभक्ताय तुष्टिं व्रजति यो नरः   <br>
वर्षकोटिसहस्राणि वसेद्वैश्रवणालये  ६५   <br>
प्राप्ताय शिवभक्ताय यो दद्याच्छुभमासनम्   <br>
त्रिंशद्वर्षसहस्राणि पुरन्दरपुरे वसेत्  ६६   <br>
शिवभक्तस्य विप्रस्य पादौ प्रक्षाल्य भक्तितः   <br>
घृतेनाभ्यज्य चोद्वर्त्यं विष्णुलोके महीयते  ६७   <br>
शिवभक्तान्द्विजान्प्राप्तान् मधुपर्काद्यनुक्रमात्   <br>
भोजयित्वा यथान्यायं शिवलोके महीयते  ६८   <br>
श्रान्तसंवाहनं कृत्वा सोमलोके महीयते   <br>
मृदुशय्याप्रदानेन सिंहासनपतिर्भवेत्  ६९   <br>
प्रतिश्रयप्रदानेन हैमं स्वर्गे गृहं लभेत्   <br>
जलं सुशीतलं दत्वा सर्वान्कामानवाप्नुयात्  ७०   <br>
लभेद्दीपप्रदानेन ज्ञानचक्षुरतीन्द्रियम्   <br>
दत्वाम्भः स्नानशौचार्थं वारुणं लोकमाप्नुयात्  ७१   <br>
स्वेदबिन्दुपरीताङ्गं अध्वनःश्रमकर्शितम्   <br>
संबीज्य तालवृन्तेन वायुलोके महीयते  ७२   <br>
क्षुत्पिपासातुरं शान्तं आर्तं रोगिणमेव वा   <br>
पालयित्वा यथान्यायं सर्वपापैः प्रमुच्यते  ७३   <br>
रोगार्तस्य शिवं कृत्वा भेषजाद्यैः प्रयत्नतः   <br>
युगकोटिशतं साग्नं शिवलोके महीयते  ७४   <br>
कालात्पुनरिहायातः समस्तज्ञानपारगः   <br>
सुरूपः सुभगः श्रीमान् निर्मलो निरुपद्रवः  ७५   <br>
शरणागतमुद्विग्नं आक्रान्तं रिपुतस्करैः   <br>
माभैषीरिति चाश्वास्य शिवलोके महीयते  ७६   <br>
दारिद्र्यार्णवनिर्मग्नं हाहाभूतमचेतसम्   <br>
समुद्धृत्य यथाशक्त्या सर्वान्कामानवाप्नुयात्  ७७   <br>
पतिताः शस्त्रसङ्कीर्णाः श्वचाण्डालादिपक्षिणाम्   <br>
कारुण्यात्सर्वभूतानां देयमन्नं स्वशक्तितः  ७८   <br>
अत्यल्पमपि कारुण्याद् दत्तं भवति चाक्षयम्   <br>
तस्मात्सर्वेषु भूतेषु कारुण्याद्दानमुत्तमम्  ७९   <br>
अभावे तृणभूम्यम्भः पत्रमूलफलानि च   <br>
दत्वागताय नार्योऽपि स्वर्गं यान्ति प्रियेण वा  ८०   <br>
महीभृत्स्वर्गसोपानं यथालोके प्रियं वचः   <br>
इहामुत्र सुखं तेषां वाग्येषां मधुरस्वरा  ८१   <br>
अमृतस्यन्दिनीं वाचं चन्दनस्पर्शशीतलाम्   <br>
धर्माविरोधिनीमुक्त्वा सुखमक्षयमाप्नुयात्  ८२   <br>
अम्लं दानेन विप्रेन्द्र यजनाध्ययनेन वा   <br>
इदं तत्स्वर्गसोपानं अमलं यत्प्रियं वचः  ८३   <br>
प्रत्युत्थायाभिगमनं वर्ज्यं चैवाप्रियं वचः   <br>
पूर्वाभिभाषणं तुष्टः प्रत्येकं स्वर्गहेतवः  ८४   <br>
संपृच्छेदागतं भक्त्या चागतं स्वागतं वदेत्   <br>
गमनेऽप्यस्य वक्तव्यं पन्थानः स इते शिवाः  ८५    <br>
शिवं भवतु मे नित्यं अशेषार्थप्रसाधकम्   <br>
आशीर्वादमिदं वाच्यं सर्वकार्येषु सर्वदा  ८६   <br>
नमस्काराभिवादेषु स्वस्ति मङ्गलवाचने   <br>
शिवं भवतु वो ब्रूयात् सर्वकार्येषु सर्वदा  ८७   <br>
एवमादिशिवाचारं अनुष्ठाय शिवाश्रमी   <br>
अशेषपापनिर्मुक्तः शिवलोके महीयते  ८८   <br>
शिवभक्तेषु या भक्तिः तद्भक्तै  -- तेजलैः   <br>
शिवे भवति सा नित्यं भक्तिर्भक्तेष्वनुष्ठिता  ८९   <br>
आकृष्टस्ताडितो वापि यो नाक्रोशेन्न ताडयेत्   <br>
वागाद्यविकृता स्वस्था क्षान्तिरेषां सुनिर्मला  ९०   <br>
सर्वेषामेव तीर्थानां तीर्थं ज्ञानस्य पारगम्   <br>
ज्ञानतीर्थात्परं तीर्थं यत्पूर्णं क्षान्तिवारिणा  ९१   <br>
ज्ञानयोगतपोजप्य यज्ञदानानि सत्क्रियाः   <br>
क्रोधिनस्तु वृथा यस्मात् तस्मात्क्रोधं विवर्जयेत्  ९२   <br>
मर्मास्थि प्राणहृदयं निर्दहेदप्रियं वचः   <br>
न वाच्यमप्रियं तस्मात् शिवभक्तैर्विशेषतः  ९३   <br>
क्षमादानं तपः सत्यं क्षमाऽहिंसा क्षमाश्रुतम्   <br>
क्षमास्वर्गश्च मोक्षश्च क्षमयैतज्जगद्वृतम्  ९४   <br>
स शूरः सात्विको धीमान् स तपस्वी जितेन्द्रियः   <br>
येनाशु क्षान्तिशस्त्रेण क्रोधशत्रुर्विवर्जितः  ९५   <br>
निर्मलैः क्षान्तिसलिलैः लोकमाह्लाद्य शीतलैः   <br>
इह सौख्यमवाप्नोति परत्र च शिवां गतिम्  ९६   <br>
आत्मवत्सर्वभूतेषु यो हिताय शिवाय च   <br>
स यथावर्तते नित्यं अहिंसेयमुदाहृता  ९७   <br>
सर्वशास्त्रेषु वेदेषु सर्वयज्ञेषु यत्फलम्   <br>
यो न हिंसति भूतानि तस्य पुण्यं ततोऽधिकम्  ९८   <br>
त्रैलोक्यमपि यो दद्याद् अखिलं रत्नपूरितम्   <br>
चरेत्तपांसि सर्वाणि न तत्तुल्यमहिंसया  ९९   <br>
अहिंसा परमो धर्मः शक्तानां परिकीर्तितम्   <br>
अशक्तानामयं धर्मो दानयज्ञादिपूर्वकः  १००   <br>
नातः परं प्रपश्यामः क्वचिदप्यागमे वयम्   <br>
पुंसामभयदानात्तु दानमद्भुतमुत्तमम्  १०१   <br>
सर्वभूताभयं दत्वा यश्चरेच्छान्तमानसः   <br>
इहैव सर्वभूतेभ्यो न भयं तस्य विद्यते  १०२   <br>
यो न हिंसति भूतानि स्थावराणि चराणि च   <br>
सर्वदुःखविनिर्मुक्तः परां शान्तिमवाप्नुयात्  १०३   <br>
पापे रमन्ते पापिष्ठा अतिक्रूरा नराधमाः   <br>
आभूतसम्प्लवं यावत्पच्यन्ते नरकाग्निषु  १०४   <br>
स्वदेशे यो नृपः कुर्यात्प्राणिघातनिवारणम्   <br>
स नृपः सह देशेन मोदते विभवैश्चिरम्  १०५   <br>
देहान्ते च महाभोगैः समस्तकुलसंयुतः   <br>
कल्पकोटिशतं साग्रं शिवलोके महीयते  १०६   <br>
यः स्वार्थं वा परार्थं वा समस्तेन्द्रियसंयमः   <br>
अकार्ये न प्रवर्तेत तमाहुः शान्तिलक्षणम्  १०७   <br>
यः प्रशान्तेन्द्रियग्रामः सदाचन्द्रांशु निर्मलः   <br>
स प्राप्नोति शिवस्थानं शान्तः शान्तेन चेतसा  १०८   <br>
यथा कालोपपन्नेन वृत्तिन्याया गतेन च   <br>
उत्पन्नार्थेषु यस्तोषः सन्तोषः परिकीर्तितः  १०९   <br>
अतीतनागतार्थेषु वर्तमानेषु सर्वदा   <br>
नानुस्मरत्यतीतार्थान् सन्तोषोऽयमुदाहृतः  ११०   <br>
तेन सर्वमखैरिष्ठं तेन चाप्तं च तत्फलम्   <br>
येन तृष्णाग्रहं त्यक्तं सन्तोषं सम्यगाश्रितः  १११   <br>
सन्तोषैश्वर्ययुक्तानां यत्सुखं शान्तचेतसाम्   <br>
देवासुरमनुष्याणां कुतः स्वप्नेऽपि तत्सुखम्  ११२   <br>
स्वानुभूतं स्वदृष्ठं च यः पृष्टार्थं न गृह्यते   <br>
यथा भूतार्थकथनं इत्येतत्सत्यलक्षणम्  ११३   <br>
सत्यं सत्यं पुनः सत्यं एतावत्सत्यलक्षणम्   <br>
परपीडाविनिर्मुक्तं यथावद्वचनं शुभम्  ११४   <br>
अश्वमेधायुतं पुण्यं सत्यं च तुलया धृतम्   <br>
अश्वमेधायुतात्सत्यं अयुतं दशभिर्गुणैः  ११५   <br>
सत्ये प्रतिष्ठितं ज्ञानं धर्मः सत्ये प्रतिष्ठितः   <br>
सत्ये प्रतिष्ठितं शौचं मोक्षः सत्ये प्रतिष्ठितः  ११६   <br>
स्वामिना रक्ष्यमाणानां उत्सृष्टानां च सम्भ्रमात्   <br>
परस्वानामनादानं इदमस्तेय लक्षणम्  ११७   <br>
अलोभेन परस्वेषु यो मनागपि वर्तते   <br>
कर्मणा मनसा वाचा स तृप्तः शिवतां व्रजेत्  ११८   <br>
मैथुनस्यासमाचारः तदचित्तमजल्पनम्   <br>
लक्षणं ब्रह्मचर्यस्य समस्तेन्द्रियसंयमम्  ११९   <br>
ब्रह्मचर्ये स्थितं सत्यं ब्रह्मचर्ये स्थितं तपः   <br>
ब्रह्मचर्ये स्थितं ज्ञानं ब्रह्मचर्ये स्थिता क्षमा  १२०   <br>
ये स्थिता ब्रह्मचर्येण ते नित्यं संस्थिताः शिवे   <br>
एकरात्रोषिता यापि सा गति ब्रह्मचारिणः  १२१   <br>
सा गृहस्थैर्न सम्प्राप्ता कृतयज्ञशतैरपि   <br>
यः सम्भवे समुत्सृज्य चेतसाऽऽस्ते निराकुलम्  १२२   <br>
अहो पतिवरः श्रीमान् नोपयाति स्त्रियं रतौ   <br>
पर्ववर्जं व्रजन्नोऽपि परदारविवर्जिताः  १२३   <br>
ब्रह्मचारिण एतेऽपि विज्ञेया हि शिवाश्रमे   <br>
शिवाग्न्यतिथिगुर्वर्थं कुर्यात्कर्मणि सर्वदा  १२४   <br>
अहिंसा कल्पविज्ञेयो न स तस्याश्रमत्रये   <br>
शिवाग्निगुरुकार्येषु समुद्युक्तः सदा नरः  १२५   <br>
तस्य सिध्यन्ति कर्माणि मनसा चिन्तितान्यपि   <br>
एष धर्मव्रतः श्रीमान् अष्टशाखः शिवोद्भवः  १२६   <br>
न शक्यो विस्तराद्वक्तुं उपशाखाप्रभेदतः   <br>
यः पठेत शिवे भक्त्या आचाराध्यायमुत्तमम्  १२७   <br>
त्रिसप्तकुलजैःसार्धं शिवलोके महीयते   <br>
इति शिवधर्मशास्त्रे शिवाश्रमाचारो नाम एकादशोऽध्यायः   <br>
   <br>
<a name="chapter12">श्रीनन्दिकेश्वर उवाच </a>   <br>
अथ संक्षेपतो वक्ष्ये शिवभक्तानुकम्पया   <br>
आद्यशाखोपशाखार्थं शिवभक्तिसमुद्भवम्  १   <br>
क्वचिद्गच्छन्यदा पश्येत् शिवलिङ्गं प्रपूजितम्   <br>
सदा सम्पूज्य यो गच्छेत् स रुद्रो नात्र संशयः  २   <br>
स्नाननैवेद्य वस्त्राणि नाददीत प्रियाण्यपि   <br>
दत्तं यच्छिवमुद्दिश्य तस्माद्दानेन यत्फलम्  ३   <br>
दृष्ट्वा यतनमासाद्य नमस्कृत्वा शिवं व्रजेत्   <br>
चतुष्पथं नदीं शैलं शिवयोगिनमेव च  ४   <br>
अवतीर्य नमस्कृत्वा दृष्ट्वा लिंगं दृढव्रतः   <br>
हस्तियानासनत्वेभ्यः शिवयोगितपस्विनम्  ५   <br>
तत्र स्थोऽपि नमस्कृत्वा शिवलोके महीयते   <br>
यूकाश्वोष्ट्रवयो मत्स्य मांसं लशुनकृञ्जनम्  ६   <br>
कवकद्वयं च सौवीरं कुत्सितानि विवर्जयेत्   <br>
निर्यासमप्यपक्वान्नं नित्यमेव विवर्जयेत्  ७   <br>
सर्वदानोग्रतपसां अश्वमेधायुतस्य च   <br>
फलं प्राप्नोति यत्नेन मत्स्यमांसस्य वर्जनात्  ८   <br>
सर्वदोषाश्रयं मद्यं इति पुराद्विवर्जयेत्   <br>
क्व मद्यं क्व शिवे भक्तिः क्व मांसं क्व शिवार्चनम्  ९   <br>
मध्यमांसप्रसक्तानां दूरे तिष्ठति शंकरः   <br>
सर्वतीर्थेषु यत्पुण्यं सर्वयज्ञेषु यत्फलम्  १०   <br>
तत्फलं लभते सर्वं यो मद्यं परिवर्जयेत्   <br>
गर्भादिसर्वसंस्कारे श्मशानान्ते च भोजनम्  ११   <br>
रजस्वलादिसंस्पृष्टिं शिवभक्तो विवर्जयेत्   <br>
न गोब्राह्मणभस्मानि लिङ्गच्छायां पदा स्पृशेत्  १२   <br>
न लङ्घयीत निर्माल्यं अप्सु तिष्ठेन्न नग्नतः   <br>
धारयेच्छिवनिर्माल्यं भक्त्या लेह्यं च भक्षयेत्  १३   <br>
भक्षणान्नरकानाच्छेत् तद्विलङ्घ्य च मूढधीः   <br>
न तद्यः स्नानपूजाद्यं प्रतिगृह्णाति शङ्करः  १४   <br>
यत्र नैवेद्यनिर्माल्यं अखलत्पूजयेच्छिवम्   <br>
भूप्रदेशे यथा कश्चित् स्वदेहमलदूषितम्  १५   <br>
नाश्रयेत तथा रुद्रो नरं निर्माल्यदूषितम्   <br>
असंस्पृश्यो भवेत्सो यं यो यस्याङ्गमलं स्पृशेत्  १६   <br>
तस्यां न संस्पृशेल्लिङ्गं नरो निर्माल्य दूषितः   <br>
यत्र नैवेद्य निर्माल्यं संकीर्णं कलशादिभिः  १७   <br>
स्नानं वै क्रियते भक्त्या न तद्गृह्णाति शङ्करः   <br>
मूर्तयो याः शिवस्याष्टौ तासु निन्दां विवर्जयेत्  १८   <br>
गुरौ च शिवभक्तेषु नृपसाधुतपस्विषु    <br>
अष्टम्यादिषु सर्वेषु पक्षयोरुभयोरपि  १९   <br>
श्मश्रुकर्माजनाभ्यङ्गं प्रस्थानं च विवर्जयेत्   <br>
कुर्याद्विशेषतः पूजां नक्तं चात्र समाचरेत्  २०   <br>
परमेश्वरपूजां कुर्यान्मन्त्री समाहितः   <br>
शौचं च मृज्जलैः कुर्याद्गन्धलेपापनुत्तये  २१   <br>
योऽश्वनीयादन्नमस्नातः पापमद्यात्स केवलम्   <br>
तस्मात्स्नात्वा प्रभुञ्जीत भस्मना सलिलेन वा  २२   <br>
प्रातः स्नात्वाम्भसा गच्छेद्भस्मना च शिवं पदम्   <br>
त्रिसन्ध्यमाचरेद्यस्तु शिवार्चामग्निपूजनम्  २३   <br>
पापकञ्चुकमुत्सृज्य शिवलोके महीयते   <br>
कुर्यात्प्रतिचतुर्मासं महापूजा प्रवर्तनम्  २४   <br>
भोजनं शिवभक्तानां शक्त्या दानं प्रकल्पयेत्   <br>
त्रिसप्तकुलसंयुक्तः समस्तैश्वर्यसंयुतः  २५   <br>
वसेच्छिवपुरे नित्यं चातुर्मास्यप्रवर्तनात्   <br>
एवं पर्वोत्सवे श्राद्धे पुष्पेषु दिवसेषु च  २६   <br>
शिवं सम्पूज्य नैवेद्यैः पूजयेच्छिवयोगिनम्   <br>
पितरः सर्वदेवाश्च शिवमाश्रित्य संस्थिताः  २७   <br>
प्रीते शिवे तु ते सर्वे सुप्रीताः स्युर्न संशयः   <br>
ज्ञानवैराग्य सम्पन्नभस्मनिष्ठं जितेन्द्रियम्  २८   <br>
भोजयेच्छान्तमनसं श्राद्धेषु शिवयोगिनम्   <br>
यदीश्वरादितत्त्वानां परिज्ञानं विवेकता  २९   <br>
भवेत्साधर्म्यवैधर्म्यात् एतज्ज्ञानस्य लक्षणम्   <br>
नानिष्टद्वेष्टि संप्राप्तं न चेष्ठमभिनन्दति  ३०   <br>
रागद्वेषविहीनो यः सवैराग्येषु वर्तते   <br>
भस्मनिष्ठा प्रतिष्ठस्य दिवसेनापि यत्फलम्  ३१   <br>
न तच्छक्यं गृहस्थेन प्राप्तुं क्रतुशतैरपि   <br>
वश्येन्द्रियः प्रसन्नात्मा यो न द्वेष्टि न काङ्क्षति  ३२   <br>
शब्दादि विषयान्भोगान् स विज्ञेयो जितेन्द्रियः   <br>
ज्ञानवैराग्यसम्पन्नः शिवः शान्तेन चेतसा  ३३   <br>
युक्तः षडङ्गयोगेन शिवयोगी प्रकीर्तितः   <br>
शिवधर्मोद्भवं ज्ञानं ज्ञानाद्वैराग्य संभवः  ३४   <br>
ज्ञानवैराग्ययुक्तस्य शिवयोगः प्रवर्तते   <br>
शिवयोगाच्च सर्वज्ञः परिपूर्णः सुनिर्वृतः  ३५   <br>
स्वात्मन्यवस्थितः शुद्धः शिववत्सर्वगो भवेत्   <br>
सर्वेषामेव भूतानां उत्तमं मानुषं स्मृतम्  ३६   <br>
सर्वेषामेव वर्णानां त्रैवर्ण्याः पुरुषा वराः   <br>
पुरुषेभ्यो द्विजः श्रेष्ठो द्विजेभ्यो वेदपारगः  ३७   <br>
वेदविद्भ्यस्तु विद्वांसः तेभ्यस्तत्वार्थचिन्तकः   <br>
तत्त्वविद्भ्यश्च नानार्थ प्रतिबुद्धो विशिष्यते  ३८   <br>
नानार्थतत्त्वकोटिभ्यो विशिष्टो योगमाश्रितः   <br>
योगिनां योगिकोटिभ्यः परमः शिवयोगिराट् ३९   <br>
तत्त्वार्थवेदिकोटिभ्यः शिवयोगी विशिष्यते   <br>
योगज्ञा योगसिद्धाश्च पितरो योगसंभवाः  ४०   <br>
भुङ्क्ते प्रीणन्ति ते तस्माद्विशेषोऽतीव योगिनः   <br>
सर्वयज्ञतपोदानैः कृतैर्दत्तैश्च यत्फलम्  ४१   <br>
तत्फलं लभते सर्वं सम्भोज्य शिवयोगिनम्   <br>
यश्चाग्निरुद्रात्माकालदक्षिणाभव ऋत्विजः  ४२   <br>
ऋग्यजुस्सामसंयोग एवं यज्ञः प्रकीर्तितः   <br>
ब्रह्मचर्यं जपो मौनं क्षान्तिराहारलाघवम्  ४३   <br>
इत्येत्तत्तपसो रूपं अघोरं पञ्चलक्षणम्   <br>
यद्यदिष्ठं विशिष्टं च न्यायप्राप्तं च यद्भवेत्  ४४   <br>
तत्तद्गुणवते देयं एतद्दानस्य लक्षणम्   <br>
सर्वदोषैर्विरहितां सर्वसस्य प्ररोहिणीम्  ४५   <br>
दद्याद्भूमिं जलोपेतां भूमिदानं तदुच्यते   <br>
एकच्छत्रां महीं कृत्वा द्विजेभ्यः प्रतिपादयेत्  ४६   <br>
सम्पूर्णां यो नृपः कश्चिन्महीदानं तदुच्यते   <br>
कन्यामलङ्कृतां दद्याद् अलं जीवनसंयुताम्  ४७   <br>
द्विजाय वेदविदुषे कन्यादानं तदुच्यते   <br>
शिवभक्ताय विप्राय दत्वा कन्यां स्वलङ्कृताम्  ४८   <br>
कुलत्रयं समुद्धृत्य स्वर्गं प्राप्नोति निश्चलम्   <br>
सर्वदोषविनिर्मुक्तं तरुणीं यः पयस्विनीम्  ४९   <br>
यो गामलङ्कृतां दद्याद् गोदानमिति कीर्तितम्   <br>
मध्यमोत्तमवस्त्राणि यो दद्यात्तु नवानि च  ५०   <br>
एतत्समासतो ज्ञेयं वस्त्रदानस्य लक्षणम्   <br>
ब्रह्मचारी समाधिस्थः शान्तः शिवपरायणः  ५१   <br>
अहोरात्रं न भुञ्जीत उपवासस्य लक्षणम्   <br>
चत्वारिंशत्समायुक्तं पिण्डानां हि शतद्वयम्  ५२   <br>
मासेनाद्याद्यथाकालं इति चान्द्रायणं स्मृतम्   <br>
ऋषिभिः सर्वशास्त्रज्ञैः तपोनिष्ठैर्जितेन्द्रियैः  ५३   <br>
देवैश्च सेवितं तोयं क्षितौ तीर्थं तदुच्यते   <br>
एवमाद्यानि दानानि तपांसि नियमानि च  ५४   <br>
समस्तानि ममाशक्यं --  वक्तुमेव च   <br>
सूक्ष्माणि साधकान्यद्य मुने वक्ष्यामि तानि ते  ५५   <br>
रुद्रावतारस्थानानि पुण्यक्षेत्राणि निर्दिशेत्   <br>
मृतानां तेषु रुद्रत्वं शिवक्षेत्रेषु देहिनाम्  ५६   <br>
वस्त्रापथं महाकोटिरविमुक्तमहालयम्   <br>
गोकर्णं भद्रकर्णं च सुवर्णाक्षं च दीप्तिमत्  ५७   <br>
स्थाणीश्वरं च विख्यातं त्रिषु लोकेषु विश्रुतम्   <br>
स्थानाष्टकमिदं ज्ञेयं रुद्रक्षेत्रमहोदयम्  ५८   <br>
वस्त्रापथादि स्थाण्वन्तं रुद्रसायुज्यमाप्नुयात्   <br>
छगलण्डं चिरण्डं च माकोटं मण्डलेश्वरम्  ५९   <br>
कालञ्जरं शङ्कुकर्णं स्थूलेश्वरं स्थलेश्वरम्   <br>
पवित्राष्टकमित्येतत् महापुण्य विवर्धनम्  ६०   <br>
मृताः प्रयान्ति तत्रैव शिवाख्यं परमं पदम्   <br>
गया चैव कुरुक्षेत्रं नाखलं नखलं तथा  ६१   <br>
विमलं चाट्टहासं च महेन्द्रं भीममष्टकम्   <br>
एतद्गुह्याष्टकं नाथं सर्वपापविमोचनम्  ६२   <br>
गत्वा तु पुरुषः श्रीमान् प्राप्नोति शिवमन्दिरम्   <br>
श्रीपर्वतं हरिश्चन्द्रं जल्पमाम्रादिकेश्वरम्  ६३   <br>
मध्यमं च महाकालं केदारं भैरवं तथा   <br>
एतद्गुह्यातिगुह्यं च अष्टकं समुदाहृतम्  ६४   <br>
सन्तर्प्य च पितॄन्सर्वान् शिवं शान्तं पदं व्रजेत्   <br>
अमरेशं प्रभासं च नैमिशं पुष्करं तथा  ६५   <br>
आषाढी दण्डि मुण्डी च भारभूतिश्च लाकुलम्   <br>
लकुलीश्वरं च विख्यातं तथा प्रत्यात्मको महान्  ६६   <br>
पुण्यात्मिकाष्टकमिदं क्षेत्रं रुद्रस्य कीर्तितम्   <br>
तत्र यान्ति मृताः सर्वे रुद्रस्य परमं पदम्  ६७   <br>
पञ्चाष्टकमिदं ज्ञेयं शिवक्षेत्रस्य लक्षणम्   <br>
दानाद्यावसथं कूपं उद्यानं देवतालयम्  ६८   <br>
स्थानेष्वेतेषु यः कुर्यात् सोऽक्षयं फलमाप्नुयात्   <br>
क्षमास्पृहा दयासत्यं दानं शीलं तपःश्रुतम्  ६९   <br>
एतदष्टाङ्गमुद्दिष्टं परं पात्रस्य लक्षणम्   <br>
शिवे भक्तिः क्षमासत्यं अशेषेन्द्रियसंयमः  ७०   <br>
सर्वभूतेषु मैत्री च शिवधर्मस्य लक्षणम्   <br>
शिवयोगी शिवज्ञानी शिवधर्मरतश्च यः  ७१   <br>
इत्येतत्त्रिविधं ज्ञेयं शिवपात्रस्य लक्षणम्   <br>
यज्ञोपवासदानानि तपस्तीर्थफलानि च  ७२   <br>
सम्पूर्णानि लभेद्भक्त्या संभोज्य शिवयोगिनम्   <br>
शिवमुद्दिश्य दातव्यं अनपेक्ष्य गुणाश्रयम्  ७३   <br>
वित्तमीश्वरभक्तेभ्यः शिवदानस्य लक्षणम्   <br>
शिवभक्तद्विजं भक्त्या यः श्राद्धादिषु भोजयेत्  ७४   <br>
कुलत्रयं समुद्धृत्य शिवलोके महीयते   <br>
बहुनात्र किमुक्तेन शिवभक्तं प्रपूजयेत्  ७५   <br>
शिवभक्तः स्थितो भुङ्क्ते साक्षाद्भुङ्क्ते सदाशिवः   <br>
द्विजानां वेदविदुषां कोटिं सम्भोज्य यत्फलम्  ७६   <br>
तत्फलं कोटिगुणितं सम्भोज्य शिवयोगिनम्   <br>
कोटिक्रतुः वीतरागाय भिक्षादानेन तद्भवेत्  ७७   <br>
तस्माच्छ्राद्धे विशेषेण पुण्येषु दिवसेषु च   <br>
शिवमुद्दिश्य विप्रेन्द्रान् शिवभक्तांश्च भोजयेत्  ७८   <br>
मृद्भस्माधार पात्राणि वंशालाबुकृतानि च   <br>
सोऽपि यां गतिमाप्नोति सोऽपि यज्ञशतैरपि  ७९   <br>
तस्मान्मान्यश्च पूज्यश्च रक्षणीयश्च सर्वदा   <br>
नाममात्र प्रसन्नोऽपि क्षणार्धमपि यः शिवे  ८०   <br>
स मुनिः स महासाधुः स योगी स शिवं व्रजेत्   <br>
गृहे श्राद्धस्य यत्पुण्यं अरण्ये तच्छताधिकम्  ८१   <br>
तन्नदीष्वयुतं पुण्यं अनन्तं स्याच्छिवालये   <br>
निवेदयीत यः सम्यग् आसनं रुद्रवेत्रजम्  ८२   <br>
नागदन्तमयं वापि सिंहासनपतिर्भवेत्   <br>
कौपीनादीनि कार्पासं निवेद्य शिवयोगिने  ८३   <br>
युगकोटिसहस्राणि शिवलोके महीयते   <br>
और्णं प्रावरणं दत्वा विस्तीर्णं शिवयोगिने  ८४   <br>
रोम्णि रोम्णि सुवर्णस्य दत्तस्य फलमाप्नुयात्   <br>
व्याघ्रजं मृगचर्मादि तिलपिष्टविमर्दितम्  ८५   <br>
मृदुरक्तं कषायेण निवेद्य शिवयोगिने   <br>
यावत्तद्रोमसंख्यातं मृगव्याघ्रादि चर्मणि  ८६   <br>
तावद्युगसहस्राणि रुद्रलोके महीयते   <br>
जलस्थलपवित्राणि निवेद्य शिवयोगिने  ८७   <br>
त्राणार्थं सूक्ष्मतन्तूनां अब्दलक्षं वसेद्दिवि   <br>
त्रिविष्कम्भसमायुक्तं यः प्रदद्यात्कमण्डलुम्  ८८   <br>
महासरांसि यद्दत्वा तत्पुण्यं सकलं लभेत्   <br>
मृदुवासश्च सुश्लिक्ष्णं व्रणदोषविवर्जितम्  ८९   <br>
निवेद्य शिवयोगिभ्यः सर्वयज्ञफलं लभेत्   <br>
द्व्यंशदारु गर्वाद्यं सुकृतं भैक्षभाजनम्  ९०   <br>
निवेद्य शिवयोगिभ्यः सदा सत्रफलं लभेत्   <br>
दन्तधावनमुष्णीषं निवेद्य शिवयोगिने  ९१   <br>
दिव्यस्त्रीभोगसंयुक्तं हैमं स्वर्गे पुरं लभेत्   <br>
योगपट्टोपवीतानि निवेद्य शिवयोगिने  ९२   <br>
वस्त्रयुग्मसहस्रस्य दत्तस्य फलमाप्नुयात्   <br>
शिवभक्ताय यो दद्याद् उपानत्काष्ठपादुके  ९३   <br>
स वराश्वसहस्रस्य दत्तस्य फलमाप्नुयात्   <br>
कल्माषदण्डं यो दद्याद् अन्यं वा शिवयोगिने  ९४   <br>
बलावष्टम्भयुक्तात्मा भवेद्दण्डाधिनायकः   <br>
ताम्रं वंशातपत्रं वा निवेद्य शिवयोगिने  ९५   <br>
एकच्छत्रं सभुञ्जीत मण्डलं शतयोजनम्   <br>
पात्रान्तरविशेषेषु दत्तेषु शिवयोगिने  ९६   <br>
भवेत्क्षितिपतिः श्रीमान् कुलाधारो गुणान्वितः   <br>
शिवज्ञानाभियुक्ताय यो दद्यात्पुस्तकं महत्  ९७   <br>
युगकोटिशतं दिव्यं शिवलोके महीयते   <br>
भवेदिहागतः श्रीमान् सुखाढ्यो वेदपारगः  ९८   <br>
सम्यग्ज्ञानार्थवक्ता च बृहस्पतिसमो भवेत्   <br>
यः कुर्यात्कारयेद्वापि वपनं शिवयोगिनाम्  ९९   <br>
वर्षलक्षं महायानैः शिवलोके महीयते   <br>
यः कारयेच्च भक्तानां वपनं शिवयोगिनाम्  १००   <br>
इह लोके सुखं प्राप्य सोऽन्ते मुक्तिमवाप्नुयात्   <br>
एवं वस्तु विशेषेषु दत्तेषु शिवयोगिने  १०१   <br>
भवेद्भक्ति विशेषेण फलं पात्रविशेषतः   <br>
शिवयोगी शिवज्ञानी शिवधर्मरतश्च यः  १०२   <br>
शिवं प्राप्नोति तुल्यत्वात् सर्वतुल्यगुणाः स्मृताः   <br>
रुद्रो रुद्राक्षदानेन भवतीति किमद्भुतम्  १०३   <br>
तन्मालया सदाह्लस्ते रुद्रश्च क्रमते क्षितौ   <br>
रुद्राक्षाणि स्वयं रुद्रो ये च रुद्राक्षधारकाः  १०४   <br>
रुद्राक्षधारणात्तस्माद् इह रुद्रः परत्र च   <br>
रुद्राक्षमालां यो धत्ते भक्त्या कण्ठे करेऽपि वा  १०५   <br>
शतार्धार्ध प्रमाणेन स रुद्रो नात्र संशयः   <br>
जपाच्च रुद्रमंत्राणां कोटिकोटिगुणोत्तरम्  १०६   <br>
हस्ते मूर्ध्न्युपवीते वा कृत्वा रुद्राक्षमालिकाम्   <br>
यश्च भुञ्जित तद्भुक्तं रुद्रो भुङ्क्ते स्वयं प्रभुः  १०७   <br>
रुद्राक्षधारणं तस्मात् नित्यमेव प्रशस्यते   <br>
परात्मानुग्रहार्थाय ब्राह्मणस्य विशेषतः  १०८   <br>
यति मात्रोपकरणं दत्वाल्पमपि भक्तितः   <br>
वर्षलक्षं महाभोगैः शिवलोके महीयते  १०९   <br>
कुर्यादावसथं सौम्यं सुगुप्तं शिवयोगिनाम्   <br>
शिवालयकृतेर्यावत् तावत्पुण्यं समं भवेत्  ११०   <br>
यथा शिवस्तथा योगी यथा योगी तथा शिवः   <br>
तेन योगीन्द्रपात्रेषु दानमण्वपि चाक्षयम्  १११   <br>
यद्यदस्योपयुज्यते तद्देयं तस्य भक्तितः   <br>
उपयोगप्रदानेन प्रशस्तं लोकमाप्नुयात्  ११२   <br>
व्याख्याने शिवधर्मस्य कृत्वा मण्डपमुत्तमम्   <br>
शोभितं मृदुगन्धाद्यैः न्यसेत्तत्रासनं शुभम्  ११३   <br>
पुस्तकं तद्गुरोः स्थाप्य पूजयेदुभयं ततः   <br>
शिवधर्मप्रवक्तारं आचार्यं पूजयेत्ततः  ११४   <br>
शिवश्च शिवधर्मश्च तुल्यमेव न संशयः   <br>
पूजयेच्छिवधर्मं च तुल्यमेतद्द्वयं यतः  ११५   <br>
य एवं न्यायतो भक्त्या शिवधर्मं शृणोति च   <br>
आयुर्विद्यां यशः सौख्यं लब्ध्वान्ते तु शिवं व्रजेत्  ११६   <br>
इत्येष वः समाख्यातः शिवधर्मः सनातनः   <br>
सर्वेषां शिवभक्तानां अयं वाच्यो विजानता  ११७   <br>
शिवाश्रमेषु यो भक्त्या शिवधर्मं प्रवर्तयेत्   <br>
शृणुयाच्च भवेत्तस्य शास्त्रोक्तमखिलं फलम्  ११८   <br>
श्रुत्वैवमखिलं धर्मं आख्यातं ब्रह्मसूनुना   <br>
चन्द्रात्रेय सगोत्राय शिवभक्ताय सारवत्  ११९   <br>
सारात्मकं समुद्धृत्य चन्दात्रेयेण धीमता   <br>
उक्तं द्वादशकाध्यायं धर्मशास्त्रं शिवात्मकम्  १२०   <br>
यावदस्योपदेशेन शिधर्मं समाचरेत्   <br>
तावत्तस्यापि तत्पुण्यं उपदेष्टुर्न संशयः  १२१   <br>
उपदेशं विना यस्माद् धर्मो ज्ञातुं न शक्यते   <br>
न च कर्तुमविज्ञानात् तस्मात्तुल्यं तयोः फलम्  १२२   <br>
उपदेष्टानुमन्ता च कर्ता कारयिता च यः   <br>
कृतानुपालकश्चैव पञ्चतुल्यफलाः स्मृताः  १२३   <br>
कर्तुरप्यधिकं पुण्यं तत्कृतं यस्तु पालयेत्   <br>
यस्मादायतनं क्षिप्रं नाशं गच्छेदपालितम्  १२४   <br>
भूमिरत्नाश्च नागानां गोहिरण्यादिवाससाम्   <br>
भवेत्पूर्वोपसृष्टानां दानाच्छ्रेयोऽनुपालनम्  १२५   <br>
दातुरप्यधिकं पुण्यं तद्दत्तं योऽनुपालयेत्   <br>
तत्पालितं तु तद्यात्नात् शीघ्रमेव प्रणश्यते  १२६   <br>
तस्मादुपदिशेद्धर्मं स्वयं वापि समाचरेत्   <br>
कारयेदनुमन्यैत कृतमन्यैश्च पालयेत्  १२७   <br>
इति पञ्चप्रकारोऽयं शिवधर्मः प्रकीर्तितः   <br>
धर्मार्थं काममोक्षार्थं सर्वभूतानुकम्पया  १२८   <br>
कपालमालिन्देवेश महाकाल नमोऽस्तु ते   <br>
चन्द्रार्धमूर्धन् भूतेश चर्मवासः सदाप्रिय  १२९   <br>
गजचर्मरत स्वामिन् चण्डनाथ नमोऽस्तु ते   <br>
त्रिशूलपाणे देवेश त्रिणेत्र त्रिदशेश्वर  १३०   <br>
त्रिमूर्ते च महायोगिन् त्रिपुरान्तकः ते नमः   <br>
सर्वेश हे सर्वगत सर्ववित्सर्वतोमुख  १३१   <br>
सर्वत्रावस्थितोऽनन्त सर्वव्यापिन्नमोऽस्तु ते   <br>
स्थूलसूक्ष्मविभावेन व्याप्तं येन चराचरम्  १३२   <br>
अनन्तानादिकाव्यक्त व्यक्ताव्यक्ताय ते नमः   <br>
अनन्तं शाश्वतं विश्वं ध्रुवं नित्यमुमापतिम्  १३३   <br>
श्रीकण्ठं सर्पकण्ठं च नीलकण्ठं नमाम्यहम्   <br>
विद्यामयी तनुर्यस्य विद्याधीनं च तत्स्थितम्  १३४   <br>
सकलं निष्कलं चैव कलाहीन नमोऽस्तु ते   <br>
योगाधिपो योगगम्यो योगात्मा योगसंभवः  १३५   <br>
महायोगधरो यश्च योगेश्वर नमोऽस्तु ते   <br>
सर्वं तेजोमयं देहं तेजसामपि तेजसम्  १३६   <br>
तेजोनिधिश्च यश्चेदं तेजोतीत नमोऽस्तु ते   <br>
ओमित्येकाक्षरं यत्तु प्रख्यातं भुवनत्रये  १३७   <br>
तस्याप्यर्थपयोरस्तु सदाशिव नमोऽस्तु ते   <br>
अर्धमात्रापरार्धं यत् तस्यार्धस्य तु योऽधिपः  १३८   <br>
परापरं परं शान्तं शान्त्यतीत नमोऽस्तु ते   <br>
अकारोकारयोरूर्ध्वं मकारो बिन्दुरेव च  १३९   <br>
निर्वाणपरमातीत तदतीत नमोऽस्तु ते   <br>
वालाग्रशतभागस्य शतधा कल्पितं च यत्  १४०   <br>
अनौपम्यमनामं च शिवशान्त नमोऽस्तु ते   <br>
अनन्तानादिमव्यक्तं देहस्थं देहवर्जितम्  १४१   <br>
हृदिस्थं सर्वभूतेषु व्योमस्थं यन्नमोऽस्तु ते   <br>
अग्राह्यमिन्द्रयैर्वायत् सर्ववस्तु विवर्जितम्  १४२   <br>
स्वदेशे गूढमानन्त गुहावास नमोऽस्तु ते   <br>
गुहातीतश्च गूढात्मा गुह्यानां गुह्यगोचर  १४३   <br>
शुभावासश्च यो नित्यं गूढार्थं च नमोऽस्तु ते   <br>
महादेव महाबोध महामाया महाबल  १४४   <br>
महाज्ञान परातीत ज्ञानगुह्य नमोऽस्तु ते   <br>
ईशानमीश्वरं ब्रह्म सदाशिवमजं परम्  १४५   <br>
निर्द्वन्द्वं निर्मलं साक्षात् यं महेश नमोऽस्तु ते   <br>
एकाक्षरं चतुर्भेदं चतुर्मन्त्रैरलङ्कृतम्  १४६   <br>
चतुष्कलं कलातीतं बिन्द्वतीत नमोऽस्तुते   <br>
इति स्तवेन दिव्येन यः स्तौति परमेश्वरम्  १४७   <br>
स मुक्तः सर्वपापेभ्यः शिवसायुज्यमाप्नुयात्   <br>
सर्वस्तरतु दुर्गाणि सर्वो भद्राणि पश्यतु  १४८   <br>
सर्वः सुगतिमाप्नोतु सर्वस्य तु भवेच्छिवम्   <br>
इति शिवधर्मशास्त्रे नन्दिकेश्वरप्रोक्ते    <br>
शिवधर्मशास्त्रे द्वादशोऽध्यायः    <br>
शिवधर्मे पूर्वं संपूर्णम्   </p><br />



</p>

 
</div>

 
 


</div>


</div>

</div>
</div>
<script src="javascript/mobile_custom.js"></script>
</body>


</html>
